[{"date": "2020-10-11 09:26", "url": "https://koronavirus.gov.hu/cikkek/novak-az-5-szazalekos-afa-visszaigenyelheto-lesz-csok-mellett", "h1": "Nov\u00e1k: az 5 sz\u00e1zal\u00e9kos \u00e1fa is visszaig\u00e9nyelhet\u0151 lesz csok mellett", "body": "\nHa otthon \u00e9s munka van, sokkal k\u00f6nnyebb az \u00e9let - hangoztatta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban, amelyben bejelentette: janu\u00e1rt\u00f3l a csokkal v\u00e1s\u00e1rolt \u00faj \u00e9p\u00edt\u00e9s\u0171 ingatlanokn\u00e1l az 5 sz\u00e1zal\u00e9kos \u00e1fa is visszaig\u00e9nyelhet\u0151 lesz.\n\n\u00a0\nHangs\u00falyozta: sz\u00fcks\u00e9g van arra, hogy a csal\u00e1doknak most is seg\u00edtsen a korm\u00e1ny, azokat az eredm\u00e9nyeket, amelyeket az elm\u00falt t\u00edz \u00e9vben \"el\u00e9rt\u00fcnk, megtartsuk, s\u0151t igyekezz\u00fcnk tov\u00e1bb b\u0151v\u00edteni\", \u00e9s a koronav\u00edrus-j\u00e1rv\u00e1ny miatt ne kelljen visszal\u00e9pni.\n\u00a0\u00a0\u00a0\u00a0A korm\u00e1ny ez\u00e9rt a csal\u00e1dok v\u00e9delm\u00e9ben t\u00f6bb l\u00e9p\u00e9st - egy \u00fajabb csal\u00e1dv\u00e9delmi akci\u00f3tervet - tervez, amelynek kiemelt ter\u00fclete az otthonteremt\u00e9s, \u00e9s az, hogy az \u00faj \u00e9p\u00edt\u00e9s\u0171 otthonokat v\u00e1s\u00e1rl\u00f3k olcs\u00f3bban juthassanak hozz\u00e1 az ingatlanokhoz.\n\u00a0\u00a0\u00a0\u00a0Nov\u00e1k Katalin szerint az otthonteremt\u00e9si program hozz\u00e1j\u00e1rul a gazdas\u00e1gi n\u00f6veked\u00e9shez, munk\u00e1t ad az embereknek \u00e9s csal\u00e1dokat seg\u00edt \u00faj otthonhoz jutni. Fontosnak nevezte, hogy a koronav\u00edrus-j\u00e1rv\u00e1ny ellen\u00e9re is min\u00e9l t\u00f6bb embernek legyen munk\u00e1ja, legyen olyan ter\u00fclet, ahol sokan el tudnak helyezkedni, \u00e9s tisztess\u00e9ges munk\u00e1val tisztess\u00e9ges fizet\u00e9st kaphatnak.\n\u00a0\u00a0\u00a0\u00a0Kiemelte: a 2015-ben bevezetett csokkal 150 ezern\u00e9l is t\u00f6bb csal\u00e1d otthonteremt\u00e9s\u00e9hez j\u00e1rult hozz\u00e1 a korm\u00e1ny csaknem 500 milli\u00e1rd forinttal. A c\u00e9l pedig az, hogy a j\u00f6v\u0151ben is fokozottan tudj\u00e1k seg\u00edteni a csal\u00e1dokat - tette hozz\u00e1.\n\u00a0\u00a0\u00a0\u00a0A tervezett \u00e1facs\u00f6kkent\u00e9sre p\u00e9ldak\u00e9nt hozta, hogy ha valaki 2021. janu\u00e1r elseje ut\u00e1n \u00faj \u00e9p\u00edt\u00e9s\u0171 ingatlant v\u00e1s\u00e1rol - ami lak\u00e1s eset\u00e9n nem haladja meg a 150, h\u00e1zn\u00e1l a 300 n\u00e9gyzetm\u00e9teres alapter\u00fcletet -, akkor a mostani 27 sz\u00e1zal\u00e9kos \u00e1fa helyett csak 5 sz\u00e1zal\u00e9kot kell fizetnie. Egy 30 milli\u00f3 forintos ingatlan v\u00e1s\u00e1rl\u00e1sakor ez 6,5 milli\u00f3 forintos \u00e1famegtakar\u00edt\u00e1st jelenthet, egy 50 milli\u00f3 forintosn\u00e1l pedig 11 milli\u00f3t.\n\u00a0\u00a0\u00a0\u00a0Bejelentette: azok, akik csokkal v\u00e1s\u00e1rolnak \u00faj \u00e9p\u00edt\u00e9s\u0171 ingatlant, janu\u00e1rt\u00f3l az 5 sz\u00e1zal\u00e9knyi \u00e1fatartalmat is visszaig\u00e9nyelhetik. Ez egy 30 milli\u00f3s lak\u00e1sn\u00e1l a 6,5 milli\u00f3s megtakar\u00edt\u00e1son t\u00fal tov\u00e1bbi 1,5 milli\u00f3s visszaig\u00e9nyl\u00e9st jelent, az 50 milli\u00f3sn\u00e1l pedig a 11 milli\u00f3s megtakar\u00edt\u00e1s mellett tov\u00e1bbi 2,5 milli\u00f3t, ami Nov\u00e1k Katalin szerint biztosan a csal\u00e1dokn\u00e1l marad, mert \u0151k ig\u00e9nyelhetik vissza az \u00e1fatartalmat.\n\u00a0\u00a0\u00a0\u00a0A miniszter szerint az a j\u00f3 t\u00e1mogat\u00e1s, ami a lehet\u0151 legsz\u00e9lesebb k\u00f6r sz\u00e1m\u00e1ra el\u00e9rhet\u0151, r\u00e1ad\u00e1sul a legegyszer\u0171bben, viszont nem ad lehet\u0151s\u00e9get a vissza\u00e9l\u00e9sre. A csok a tapasztalatok szerint 2015 \u00f3ta \u00edgy m\u0171k\u00f6dik, ez\u00e9rt k\u00f6t\u00f6tt\u00e9k \u00f6ssze az \u00e1fa-visszaig\u00e9nyl\u00e9si lehet\u0151s\u00e9get a csokkal, ami j\u00f3l bev\u00e1lt t\u00e1mogat\u00e1si forma a gyermekv\u00e1llal\u00e1s el\u0151tt \u00e1ll\u00f3knak \u00e9s a m\u00e1r gyermeket nevel\u0151knek az otthonteremt\u00e9sben.\n\u00a0\u00a0\u00a0\u00a0A csokot a gyermekeiket egyed\u00fcl nevel\u0151 sz\u00fcl\u0151k is ig\u00e9nybe vehetik m\u00e1r megl\u00e9v\u0151 gyermekeik ut\u00e1n, haszn\u00e1lt ingatlanhoz is felhaszn\u00e1lhat\u00f3, \u00e9s m\u00e1r egy gyermek v\u00e1llal\u00e1sa eset\u00e9n, illetve gyermeket tervez\u0151 h\u00e1zasp\u00e1roknak is j\u00e1r a t\u00e1mogat\u00e1s - ismertette.\n\u00a0\u00a0\u00a0\u00a0Hozz\u00e1tette: nagycsal\u00e1dd\u00e1 v\u00e1l\u00e1s eset\u00e9n az ig\u00e9nyl\u0151k a babav\u00e1r\u00f3 t\u00e1mogat\u00e1st is teljes eg\u00e9sz\u00e9ben meg tudj\u00e1k tartani, amihez hozz\u00e1j\u00f6n a csok, \u00e9s m\u00e9g felvehetnek egy 15 milli\u00f3 forintos, garant\u00e1ltan 3 sz\u00e1zal\u00e9k alatti kedvezm\u00e9nyes kamatoz\u00e1s\u00fa, hossz\u00fa futamidej\u0171 k\u00f6lcs\u00f6nt.\n\nMTI 2020. okt\u00f3ber 11\n\n"}]