[{"date": "2020-10-16 15:25", "url": "https://koronavirus.gov.hu/cikkek/foallatorvos-az-elelmiszerek-nem-terjesztik-virust", "h1": "F\u0151\u00e1llatorvos: az \u00e9lelmiszerek nem terjesztik a v\u00edrust", "body": "\nAz eddigi tudom\u00e1nyos ismeretek alapj\u00e1n az \u00e9lelmiszerek \u00e9s azok csomagol\u00f3anyagai nem j\u00e1tszanak szerepet a koronav\u00edrus terjed\u00e9s\u00e9ben - k\u00f6z\u00f6lte az orsz\u00e1gos\u00a0f\u0151\u00e1llatorvos\u00a0p\u00e9nteken, a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nBogn\u00e1r Lajos kifejtette, nemzetk\u00f6zi szervezetek tanulm\u00e1nyai alapj\u00e1n a v\u00edrus els\u0151dlegesen cseppfert\u0151z\u00e9ssel, k\u00f6zvetlen\u00fcl emberr\u0151l emberre terjed; \u00e9lelmiszer k\u00f6zvet\u00edtette fert\u0151z\u00e9s nem fordult el\u0151.\n\u00a0\u00a0\u00a0\u00a0Kiemelte, az otthoni \u00e9telk\u00e9sz\u00edt\u00e9s sor\u00e1n fontos betartani az \u00e1ltal\u00e1nos higi\u00e9niai szab\u00e1lyokat, az \u00e9lelmiszerek h\u0151kezel\u00e9se ugyanis meg\u00f6li a v\u00edrust, amely 60 Celsius fok felett elpusztul, \u00edgy m\u00e1r p\u00e1r perces forral\u00e1s, illetve s\u00fct\u00e9s is fert\u0151z\u0151k\u00e9ptelenn\u00e9 teszi.\n\u00a0\u00a0\u00a0\u00a0Bogn\u00e1r Lajos arra k\u00e9rte az \u00e9lelmiszerrel foglalkoz\u00f3 v\u00e1llalkoz\u00e1sokat, hogy n\u00e9zz\u00e9k \u00e1t \u00e9s tarts\u00e1k be a Nemzeti \u00c9lelmiszerl\u00e1nc-biztons\u00e1gi Hivatal (N\u00e9bih) honlapj\u00e1n tal\u00e1lhat\u00f3 v\u00edrusbiztons\u00e1gi szab\u00e1lyokat a fert\u0151z\u00e9si forr\u00e1sok kialakul\u00e1s\u00e1nak megel\u0151z\u00e9se \u00e9rdek\u00e9ben.\n\u00a0\u00a0\u00a0\u00a0A magyarorsz\u00e1gi \u00e9lelmiszerel\u0151\u00e1ll\u00edt\u00f3 \u00fczemekre \u00e1ltal\u00e1ban is k\u00fcl\u00f6n\u00f6sen szigor\u00fa biztons\u00e1gi szab\u00e1lyok vonatkoznak, a j\u00e1rv\u00e1ny alatt azonban k\u00fcl\u00f6n\u00f6sen fontos ezek betart\u00e1sa, illetve betartat\u00e1sa - tette hozz\u00e1.\n\u00a0\u00a0\u00a0\u00a0A\u00a0f\u0151\u00e1llatorvos\u00a0a v\u00e1llalkoz\u00e1sok mellett a fogyaszt\u00f3knak is azt aj\u00e1nlotta, hogy keress\u00e9k fel a N\u00e9bih honlapj\u00e1t, ahol hiteles t\u00e1j\u00e9koztat\u00e1st kaphatnak az \u00e9lelmiszerekkel kapcsolatos v\u00edrusbiztons\u00e1gi k\u00e9rd\u00e9sekr\u0151l.\n\n\u00a0Kiss R\u00f3bert alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a sajt\u00f3t\u00e1j\u00e9koztat\u00f3n elmondta, a m\u00e1rcius 11., a vesz\u00e9lyhelyzet kihirdet\u00e9s\u00e9nek napja \u00e9s j\u00falius 3. k\u00f6z\u00f6tt lej\u00e1rt, szem\u00e9lyazonos\u00edt\u00e1sra alkalmas okm\u00e1nyok, illetve g\u00e9pj\u00e1rm\u0171 forgalmienged\u00e9lyek december 15-ig \u00e9rv\u00e9nyesek maradnak Magyarorsz\u00e1g ter\u00fclet\u00e9n.\n\u00a0\u00a0\u00a0\u00a0Az ilyen okm\u00e1nyok \u00e9rv\u00e9nyess\u00e9gi idej\u00e9nek meghosszabb\u00edt\u00e1s\u00e1ra el\u0151zetes id\u0151pontfoglal\u00e1st aj\u00e1nl a rend\u0151rs\u00e9g a\u00a0www.magyarorszag.hu\u00a0oldalon, vagy a 1818-as korm\u00e1nyzati \u00fcgyf\u00e9lvonalon - tette hozz\u00e1.\n\u00a0\u00a0\u00a0\u00a0Ismertet\u00e9se szerint az elm\u00falt napon a j\u00e1rv\u00e1ny\u00fcgyi k\u00e9sz\u00fclts\u00e9g v\u00e9delmi int\u00e9zked\u00e9seinek megszeg\u00e9se miatt 32 rend\u0151ri int\u00e9zked\u00e9st kezdem\u00e9nyeztek. A jogszab\u00e1ly hat\u00e1lyba l\u00e9p\u00e9se \u00f3ta a rend\u0151r\u00f6k 480 emberrel szemben l\u00e9ptek fel, akik nem megfelel\u0151en viselt\u00e9k a maszkjukat a t\u00f6megk\u00f6zleked\u00e9si eszk\u00f6z\u00f6k\u00f6n, ennek elmulaszt\u00e1sa miatt az elm\u00falt 24 \u00f3r\u00e1ban nyolc emberrel szemben alkalmaztak figyelmeztet\u00e9st.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben, illetve a jogszab\u00e1lyban meghat\u00e1rozott egy\u00e9b helyeken k\u00f6telez\u0151 maszkvisel\u00e9s figyelmen k\u00edv\u00fcl hagy\u00e1sa miatt a jogszab\u00e1ly hat\u00e1lyba l\u00e9p\u00e9se \u00f3ta 868 emberrel szemben int\u00e9zkedtek a rend\u0151r\u00f6k, ebb\u0151l 24 eset az elm\u00falt napon t\u00f6rt\u00e9nt - sorolta Kiss R\u00f3bert.\n\u00a0\u00a0\u00a0\u00a0Az alezredes elmondta, a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta v\u00e9delmi int\u00e9zked\u00e9sek megszeg\u00e9se \u00fcgy\u00e9ben 1348 emberrel szemben int\u00e9zkedett a rend\u0151rs\u00e9g, jelent\u0151s r\u00e9sz\u00fcket, 1154 embert figyelmeztet\u00e9sben r\u00e9szes\u00edtettek.\n\u00a0\u00a0\u00a0\u00a0Az elm\u00falt 24 \u00f3r\u00e1ban tranzit\u00e1l\u00e1si szab\u00e1lyok megs\u00e9rt\u00e9se miatt 62-szer int\u00e9zkedtek, 61 esetben helysz\u00edni b\u00edrs\u00e1got szabtak ki, egy esetben pedig feljelent\u00e9st tettek szab\u00e1lys\u00e9rt\u00e9s miatt.\n\u00a0\u00a0\u00a0\u00a0Ebben az id\u0151szakban a h\u00e1zi karant\u00e9nra vonatkoz\u00f3 szab\u00e1lyok betart\u00e1s\u00e1t 12 226 alkalommal ellen\u0151rizte a rend\u0151rs\u00e9g, az elrendelt h\u00e1zi karant\u00e9nok sz\u00e1ma 3650 volt, amelyb\u0151l 629-et az \u00e1llamhat\u00e1rokon, a szem\u00e9lyforgalomban t\u00f6rt\u00e9n\u0151 bel\u00e9ptet\u00e9s alkalm\u00e1val rendeltek el. Ennek alapj\u00e1n a p\u00e9nteken az \u00e9rv\u00e9nyben l\u00e9v\u0151 \u00e9s elrendelt h\u00e1zi karant\u00e9nok sz\u00e1ma 22 656 volt, az ellen\u0151rz\u00e9st seg\u00edt\u0151 mobil applik\u00e1ci\u00f3ra 961 felhaszn\u00e1l\u00f3 regisztr\u00e1lt - mondta az alezredes.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta, h\u00e1rom \u00f3ra v\u00e1rakoz\u00e1sra kell sz\u00e1m\u00edtani bel\u00e9p\u0151 oldalon a teherforgalomban a r\u00f6szkei aut\u00f3p\u00e1lya-hat\u00e1r\u00e1tkel\u0151helyn\u00e9l \u00e9s a tompai k\u00f6z\u00fati hat\u00e1r\u00e1tkel\u0151n\u00e9l, kil\u00e9p\u0151 oldalon pedig k\u00e9t \u00f3r\u00e1t kell \u00e1llniuk a j\u00e1rm\u0171veknek a csan\u00e1dpalotai hat\u00e1r\u00e1llom\u00e1sn\u00e1l, illetve a Magyarorsz\u00e1gra szem\u00e9lyforgalomban bel\u00e9p\u0151knek Beregsur\u00e1nyn\u00e1l.\n\nMTI 2020. okt\u00f3ber 16.\n\n"}]