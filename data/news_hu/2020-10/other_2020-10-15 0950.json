[{"date": "2020-10-15 09:50", "url": "https://koronavirus.gov.hu/cikkek/novak-katalin-nagyon-nagy-az-igeny-az-otthonfelujitasi-tamogatasra", "h1": "Nov\u00e1k Katalin: nagyon nagy az ig\u00e9ny az otthonfel\u00faj\u00edt\u00e1si t\u00e1mogat\u00e1sra", "body": "\nNagyon nagy az ig\u00e9ny az otthonfel\u00faj\u00edt\u00e1si t\u00e1mogat\u00e1sra, amit janu\u00e1r 1-j\u00e9t\u0151l lehet ig\u00e9nyelni - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\n\nNov\u00e1k Katalin elmondta, a legal\u00e1bb egy gyermeket nevel\u0151 csal\u00e1d otthona fel\u00faj\u00edt\u00e1si k\u00f6lts\u00e9geinek fel\u00e9t \u00e1tv\u00e1llalja az \u00e1llam, legfeljebb h\u00e1rommilli\u00f3 forintig.\n\u00a0\u00a0\u00a0\u00a0A 2015-ben ind\u00edtott otthonteremt\u00e9si program \u00faj eleme, a fel\u00faj\u00edt\u00e1si t\u00e1mogat\u00e1s ig\u00e9nyl\u00e9s\u00e9nek nem felt\u00e9tele - igaz, nem is kiz\u00e1r\u00f3 eleme -, hogy a csal\u00e1d \u00e9ljen a csal\u00e1di otthonteremt\u00e9si kedvezm\u00e9ny (csok) lehet\u0151s\u00e9g\u00e9vel - f\u0171zte hozz\u00e1.\n\u00a0\u00a0\u00a0\u00a0A miniszter a r\u00e9szleteket ismertetve elmondta: ha valaki 2021. janu\u00e1r 1-je ut\u00e1n fel\u00faj\u00edt\u00e1sba kezd \u00e9s gy\u0171jti a sz\u00e1ml\u00e1kat, az \u00e1llam visszautalja neki a k\u00f6lts\u00e9geinek fel\u00e9t, legfeljebb h\u00e1rommilli\u00f3 forintot. Ez vonatkozik az anyagbeszerz\u00e9sre \u00e9s a munkaer\u0151k\u00f6lts\u00e9gre is.\n\u00a0\u00a0\u00a0\u00a0Hangs\u00falyozta, b\u00e1rmilyen fel\u00faj\u00edt\u00e1st tervez a csal\u00e1d, a korm\u00e1ny ezt t\u00e1mogatja; legyen sz\u00f3 energetikai korszer\u0171s\u00edt\u00e9sr\u0151l vagy a f\u00fcrd\u0151szoba, a konyha, vagy az \u00f6n\u00e1ll\u00f3 otthon fel\u00faj\u00edt\u00e1s\u00e1r\u00f3l.\n\u00a0\u00a0\u00a0\u00a0A korm\u00e1ny c\u00e9lja, hogy min\u00e9l t\u00f6bb gyermeket nevel\u0151 csal\u00e1dnak seg\u00edtsen, m\u00e1sr\u00e9szt a gazdas\u00e1g fellend\u00edt\u00e9s\u00e9hez is hozz\u00e1j\u00e1rul ez az int\u00e9zked\u00e9s az \u00e9p\u00edt\u0151ipar fellend\u00edt\u00e9s\u00e9n kereszt\u00fcl - fogalmazott.\n\u00a0\u00a0\u00a0\u00a0Nov\u00e1k Katalin a Kossuth R\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban eml\u00e9keztetett arra, a csal\u00e1dt\u00e1mogat\u00e1sok k\u00f6z\u00e9 tartozik a kedvezm\u00e9nyes hitel is, amelynek egy r\u00e9sz\u00e9t nem kell visszafizetni a gyermekek megsz\u00fclet\u00e9se eset\u00e9n. Ide tartozik a nagycsal\u00e1dosok aut\u00f3v\u00e1s\u00e1rl\u00e1si t\u00e1mogat\u00e1sa is.\n\u00a0\u00a0\u00a0\u00a0Nemr\u00e9g jelentett\u00e9k be, hogy az \u00faj \u00e9p\u00edt\u00e9s\u0171 otthonok \u00e9rt\u00e9kes\u00edt\u00e9s\u00e9nek \u00e1fatartalm\u00e1t 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kkentik janu\u00e1r 1-j\u00e9t\u0151l, azok a csal\u00e1dosok, akik ig\u00e9nybe veszik a csokot, visszaig\u00e9nyelhetik az 5 sz\u00e1zal\u00e9kos \u00e1f\u00e1t is \u00faj otthonuk v\u00e1s\u00e1rl\u00e1sakor - tette hozz\u00e1.\nMTI 2020. okt\u00f3ber 15.\n\u00a0\n\n"}]