[{"date": "2020-10-19 12:31", "url": "https://koronavirus.gov.hu/cikkek/novak-januartol-illetekmentesek-lesznek-csokkal-vasarolt-ingatlanok", "h1": "Nov\u00e1k: janu\u00e1rt\u00f3l illet\u00e9kmentesek lesznek a csokkal v\u00e1s\u00e1rolt ingatlanok", "body": "\n\u00dajabb j\u00e1rv\u00e1nnyal kapcsolatos csal\u00e1dv\u00e9delmi int\u00e9zked\u00e9sekr\u0151l d\u00f6nt\u00f6tt a korm\u00e1ny.\u00a0Janu\u00e1rt\u00f3l teljes illet\u00e9kmentess\u00e9get biztos\u00edt a korm\u00e1ny azoknak, akik csal\u00e1di otthonteremt\u00e9si kedvezm\u00e9nnyel (csok) v\u00e1s\u00e1rolnak \u00faj vagy haszn\u00e1lt ingatlant - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\n\n\nNov\u00e1k Katalin azt mondta, hogy ez egy 50 milli\u00f3 forintos ingatlan eset\u00e9ben 2 milli\u00f3 forint megtakar\u00edt\u00e1st jelent, a csal\u00e1dok \u00edgy az \u00e1facs\u00f6kkent\u00e9ssel \u00e9s az \u00e1famentess\u00e9ggel egy\u00fctt 15,5 milli\u00f3 forintot sp\u00f3rolhatnak meg.\n\u00a0\u00a0\u00a0\u00a0Az illet\u00e9ket nem ut\u00f3lag kapj\u00e1k vissza a v\u00e1s\u00e1rl\u00f3k, hanem egy\u00e1ltal\u00e1n nem kell megfizetni\u00fck - emelte ki.\n\u00a0\u00a0\u00a0\u00a0Hozz\u00e1tette: mivel a csokot egyed\u00fcl\u00e1ll\u00f3 sz\u00fcl\u0151k is ig\u00e9nyelhetik, a lehet\u0151s\u00e9g r\u00e1juk is \u00e9rv\u00e9nyes.\n\u00a0\u00a0\u00a0\u00a0A miniszter arra a k\u00e9rd\u00e9sre, hogy mennyi forr\u00e1st biztos\u00edt a korm\u00e1ny erre, azt felelte: a program fel\u00fclr\u0151l nyitott, annyi p\u00e9nzt ny\u00fajtanak, amennyire ig\u00e9ny lesz.\n\u00a0\u00a0\u00a0\u00a0Nov\u00e1k Katalin az otthonfel\u00faj\u00edt\u00e1si programot \u00e9rint\u0151 k\u00e9rd\u00e9sekkel kapcsolatban elmondta: janu\u00e1rt\u00f3l a legal\u00e1bb egy gyermeket nevel\u0151 csal\u00e1dok otthona fel\u00faj\u00edt\u00e1si k\u00f6lts\u00e9geinek fel\u00e9t \u00e1tv\u00e1llalja az \u00e1llam, legfeljebb h\u00e1rommilli\u00f3 forintig. A t\u00e1mogat\u00e1s a gyermek 18 \u00e9ves kor\u00e1ig biztosan ig\u00e9nyelhet\u0151, de a gyermekek otthongondoz\u00e1si d\u00edj\u00e1ra jogosultak \u00e9letkori hat\u00e1r n\u00e9lk\u00fcl is \u00e9lhetnek a lehet\u0151s\u00e9ggel - ismertette.\n\u00a0\u00a0\u00a0\u00a0Hangs\u00falyozta: a program\u00e9rt a Magyar \u00c1llamkincst\u00e1r lesz a felel\u0151s, mert az k\u00e9pes nagy \u00e9rdekl\u0151d\u00e9s eset\u00e9n is a t\u00f6meges ig\u00e9nyek kiel\u00e9g\u00edt\u00e9s\u00e9re.\n\u00a0\u00a0\u00a0\u00a0A c\u00e9l az, hogy a visszaig\u00e9nyl\u00e9seket lehet\u0151leg teljes eg\u00e9sz\u00e9ben online lehessen int\u00e9zni, \u00e9s min\u00e9l r\u00f6videbb id\u0151 alatt lehessen megval\u00f3s\u00edtani - f\u0171zte hozz\u00e1.\n\u00a0\u00a0\u00a0\u00a0A program a nagy n\u00e9pszer\u0171s\u00e9g miatt munkahelyeket is teremthet, el\u0151rel\u00e1that\u00f3an v\u00e1rni kell majd a j\u00f3 szakemberekre, de emiatt senki nem esik el a t\u00e1mogat\u00e1sr\u00f3l - emelte ki a miniszter.\n\u00a0\u00a0\u00a0\u00a0Szint\u00e9n k\u00e9rd\u00e9sre v\u00e1laszolva tudatta: az otthonteremt\u00e9si program egy elemmel m\u00e9g biztosan b\u0151v\u00fcl.\n\nMTI 2020. okt\u00f3ber 19.\n\n"}]