[{"date": "2020-10-02 12:58", "url": "https://koronavirus.gov.hu/cikkek/budapesti-agglomeracios-telepulesek-szennyvizet-vizsgalja-az-nnk", "h1": "Budapesti agglomer\u00e1ci\u00f3s telep\u00fcl\u00e9sek szennyv\u00edz\u00e9t is vizsg\u00e1lja az NNK", "body": "\n\u00dajabb eredm\u00e9nyekr\u0151l sz\u00e1mol be a\u00a0 Nemzeti N\u00e9peg\u00e9szs\u00e9g\u00fcgyi K\u00f6zpont a szennyv\u00edzmint\u00e1kb\u00f3l kimutathat\u00f3 SARS-CoV-2 v\u00edrussal kapcsolatban. Az elm\u00falt hetekben \u00fajabb mintav\u00e9telez\u00e9sekre ker\u00fclt sor, amelyekhez a f\u0151v\u00e1rosi agglomer\u00e1ci\u00f3 ter\u00fclet\u00e9r\u0151l is csatlakoztak telep\u00fcl\u00e9sek, ezek: T\u00f6k\u00f6l, Biatorb\u00e1gy, Szigetszentmikl\u00f3s, Budakeszi, Sz\u00e1zhalombatta. 7 szennyv\u00edztelep mint\u00e1iban n\u00f6veked\u0151 tendenci\u00e1t mutattak ki az \u00faj koronav\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9ben, ezek B\u00e9k\u00e9scsaba, Sz\u00e9kesfeh\u00e9rv\u00e1r, Szombathely, P\u00e9cs, Eger \u00e9s Budapest \u00e9szaki-, d\u00e9li \u00e9s k\u00f6zponti ter\u00fcletei.\n\nAz eddigi vizsg\u00e1latok alapj\u00e1n kijelenthet\u0151, hogy a koronav\u00edrus v\u00edzzel, szennyv\u00edzzel nem fert\u0151z, viszont a szennyv\u00edz vizsg\u00e1lat\u00e1val lehet\u0151v\u00e9 v\u00e1lik a v\u00edrus terjed\u00e9s\u00e9nek nyomon k\u00f6vet\u00e9se nagyobb k\u00f6z\u00f6ss\u00e9gekben, ak\u00e1r teljes telep\u00fcl\u00e9sen. A nagy \u00e9rz\u00e9kenys\u00e9g\u0171 vizsg\u00e1lat seg\u00edts\u00e9g\u00e9vel a j\u00e1rv\u00e1nyhull\u00e1m megugr\u00e1sa ak\u00e1r a nagysz\u00e1m\u00fa klinikai t\u00fcnetet mutat\u00f3 esetek megjelen\u00e9se el\u0151tt el\u0151re jelezhet\u0151. A szennyv\u00edzben kimutathat\u00f3 koncentr\u00e1ci\u00f3n\u00f6veked\u00e9s 4-10 nappal el\u0151zi meg a t\u00fcnetes megbeteged\u00e9sek sz\u00e1m\u00e1nak n\u00f6veked\u00e9s\u00e9t. Az NNK \u00e1ltal v\u00e9gzett szennyv\u00edzvizsg\u00e1latok eredm\u00e9nyei \u00e9s a megn\u0151tt pozit\u00edv esetsz\u00e1mok azt mutatj\u00e1k, hogy nagyon fontos tov\u00e1bbra is a fegyelmezett magatart\u00e1s \u00e9s a j\u00e1rv\u00e1ny\u00fcgyi szab\u00e1lyok betart\u00e1sa.\nB\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t!\nKer\u00fclj\u00fck azokat a helyeket, ahol z\u00e1rt t\u00e9rben sokan vannak!\nLehet\u0151leg tartsuk a szoci\u00e1lis t\u00e1vols\u00e1got, ahol nem lehet ott viselj\u00fcnk orrot \u00e9s sz\u00e1jat eltakar\u00f3 maszkot!\nViselj\u00fck maszkot az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n.\nGyakran \u00e9s alaposan mossunk kezet!\nAkin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be.\nHa mindezeket betartjuk, akkor el tudjuk ker\u00fclni a fert\u0151z\u00e9s terjed\u00e9s\u00e9t \u00e9s a tov\u00e1bbi a mindennapi \u00e9let\u00fcnket korl\u00e1toz\u00f3 int\u00e9zked\u00e9sek bevezet\u00e9s\u00e9t.\n\nforr\u00e1s:\u00a0https://www.nnk.gov.hu/index.php/koronavirus-tajekoztato/837-39-het-budapesti-agglomeracios-telepulesek-szennyvizet-is-vizsgalja-az-nnk\n\n"}]