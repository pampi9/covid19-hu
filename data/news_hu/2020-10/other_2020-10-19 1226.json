[{"date": "2020-10-19 12:26", "url": "https://koronavirus.gov.hu/cikkek/varga-mihaly-az-egyesult-allamok-legnagyobb-union-kivuli-befekteto-magyarorszagon", "h1": "Varga Mih\u00e1ly: az Egyes\u00fclt \u00c1llamok a legnagyobb uni\u00f3n k\u00edv\u00fcli befektet\u0151 Magyarorsz\u00e1gon", "body": "\nAz Egyes\u00fclt \u00c1llamok a legnagyobb uni\u00f3n k\u00edv\u00fcli befektet\u0151 Magyarorsz\u00e1gon, \u00e9s Eur\u00f3p\u00e1n k\u00edv\u00fcl a legfontosabb exportpartnere az orsz\u00e1gnak - mondta Varga Mih\u00e1ly p\u00e9nz\u00fcgyminiszter az Amerikai Kereskedelmi Kamara \u00fczleti f\u00f3rum\u00e1n h\u00e9tf\u0151n, Budapesten.\n\n\u00a0\nMintegy 1700 amerikai v\u00e1llalat nagyj\u00e1b\u00f3l 106 ezer magyar embernek ad munk\u00e1t, \u00e9s a magyar korm\u00e1ny 81 strat\u00e9giai partnere k\u00f6z\u00fcl 14 amerikai tulajdon\u00fa - k\u00f6z\u00f6lte a politikus.\n\u00a0\u00a0\u00a0\u00a0A k\u00e9toldal\u00fa kereskedelmi forgalom b\u0151v\u00fcl, 2019-ben 2,3 sz\u00e1zal\u00e9kkal 5,8 milli\u00e1rd doll\u00e1rra n\u0151tt.\u00a0\u00a0\u00a0\u00a0Az Egyes\u00fclt \u00c1llamok r\u00e9szar\u00e1nya a teljes magyar k\u00fclkereskedelemben 2,4 sz\u00e1zal\u00e9kot tett ki. Az exportban 2,8 sz\u00e1zal\u00e9kos s\u00fallyal a 12., az uni\u00f3n k\u00edv\u00fcli orsz\u00e1gok k\u00f6z\u00f6tt az 1. helyet foglalta el, m\u00edg az importban 2,1 sz\u00e1zal\u00e9kos r\u00e9szar\u00e1nnyal a 14. helyet - ismertette Varga Mih\u00e1ly.\n\u00a0\u00a0\u00a0\u00a0T\u00e1j\u00e9koztatott arr\u00f3l is, hogy m\u00e1sf\u00e9l hete az amerikai-magyar \u00fczleti tan\u00e1cs \u00fcl\u00e9s\u00e9n sz\u00e1mos \u00edg\u00e9retes projektr\u0151l kaptak inform\u00e1ci\u00f3t, amelyeket az amerikai c\u00e9gek terveznek megval\u00f3s\u00edtani Magyarorsz\u00e1gon, a t\u00e1rgyal\u00e1sok folyamatosak.\n\u00a0\u00a0\u00a0\u00a0A Magyar Nemzeti Bank (MNB) adatai szerint az Egyes\u00fclt \u00c1llamokb\u00f3l sz\u00e1rmaz\u00f3 befektet\u00e9si \u00e1llom\u00e1ny 2018-ban 11,6 milli\u00e1rd eur\u00f3 volt, ez a ter\u00fclet j\u00f3l teljes\u00edt, ugyanakkor vannak lehet\u0151s\u00e9gek a n\u00f6veked\u00e9sben a t\u00e1rcavezet\u0151 szerint.\n\u00a0\u00a0\u00a0\u00a0Hozz\u00e1tette: 2019-ben minden id\u0151k legt\u00f6bb beruh\u00e1z\u00e1sa \u00e9rkezett Magyarorsz\u00e1gra, a korm\u00e1ny 101 nagyberuh\u00e1z\u00e1sr\u00f3l \u00e1llapodott meg k\u00fclf\u00f6ldi \u00e9s magyar nagyv\u00e1llalatokkal, a beruh\u00e1z\u00e1sok \u00e9rt\u00e9ke el\u00e9rte az 1705 milli\u00e1rd forintot. Ez abszol\u00fat rekordnak sz\u00e1m\u00edt, a tavalyi GDP 4 sz\u00e1zal\u00e9k\u00e1t \u00e9rte el - h\u00fazta al\u00e1. A korm\u00e1ny 156 milli\u00e1rd forinttal seg\u00edtette ezeknek a beruh\u00e1z\u00e1soknak a megval\u00f3sul\u00e1s\u00e1t. A magyar tulajdon\u00fa v\u00e1llalatok t\u00edz nagyberuh\u00e1z\u00e1st hajtottak v\u00e9gre 2019-ben, ezek \u00f6ssz\u00e9rt\u00e9ke 126 milli\u00e1rd forint.\n\u00a0\u00a0\u00a0\u00a0A p\u00e9nz\u00fcgyminiszter hangs\u00falyozta, hogy a korm\u00e1ny kiemelten kezeli a fejleszt\u00e9sek \u00f6szt\u00f6nz\u00e9s\u00e9t, ez\u00e9rt a beruh\u00e1z\u00e1sok gyors\u00edt\u00e1s\u00e1r\u00f3l \u00e9s t\u00e1mogat\u00e1s\u00e1r\u00f3l t\u00e1rgyalt a Gazdas\u00e1gv\u00e9delmi Operat\u00edv T\u00f6rzs a legut\u00f3bbi \u00fcl\u00e9s\u00e9n is, amely \u00fajabb forr\u00e1sokat rendelt\u00a0\u00a0a k\u00f6lts\u00e9gvet\u00e9sb\u0151l erre a c\u00e9lra.\n\u00a0\u00a0\u00a0\u00a0Magyarorsz\u00e1g tov\u00e1bbra is kimagasl\u00f3 beruh\u00e1z\u00e1si r\u00e1t\u00e1val rendelkezik, id\u00e9n a m\u00e1sodik negyed\u00e9vben 27,6 sz\u00e1zal\u00e9k volt a mutat\u00f3, ami uni\u00f3s \u00e9s r\u00e9gi\u00f3s szinten egyar\u00e1nt kimagasl\u00f3nak sz\u00e1m\u00edt. Ez azt mutatja, hogy a gazdas\u00e1gi szerepl\u0151k v\u00e1ltozatlanul b\u00edznak a j\u00f6v\u0151ben, mernek \u00e9s k\u00e9pesek beruh\u00e1zni - mondta.\u00a0\u00a0\n\u00a0\u00a0\u00a0\u00a0Varga Mih\u00e1ly az el\u0151ad\u00e1st k\u00f6vet\u0151en \u00fajs\u00e1g\u00edr\u00f3knak elmondta: a tan\u00e1cskoz\u00e1son besz\u00e1molt a k\u00fclf\u00f6ldi befektet\u0151knek a magyar gazdas\u00e1g kil\u00e1t\u00e1sair\u00f3l. Az elm\u00falt \u00e9vek k\u00f6vetkezetes gazdas\u00e1gpolitikai d\u00f6nt\u00e9sei, p\u00e9nz\u00fcgyi l\u00e9p\u00e9sei megteremtett\u00e9k a lehet\u0151s\u00e9get arra, hogy a jelenlegi helyzetben p\u00e9nz\u00fcgyi-fisk\u00e1lis \u00f6szt\u00f6nz\u0151kkel is seg\u00edteni tudj\u00e1k a befektet\u00e9seket. Az elm\u00falt h\u00f3napokban az orsz\u00e1g versenyk\u00e9pess\u00e9g\u00e9nek jav\u00edt\u00e1sa \u00e9rdek\u00e9ben t\u00f6bb mint 300 v\u00e1llalkoz\u00e1s beruh\u00e1z\u00e1s\u00e1r\u00f3l d\u00f6nt\u00f6ttek, ezek a c\u00e9gek a v\u00e1ls\u00e1g ellen\u00e9re fejlesztenek. Ennek az \u00fczenete a legfontosabb a miniszter szerint: a j\u00f3 gazdas\u00e1gi k\u00f6rnyezet, az alacsony t\u00e1rsas\u00e1gi ad\u00f3szint a legkedvez\u0151bb felt\u00e9telek a k\u00fclf\u00f6ldi befektet\u0151knek. Ezek a tov\u00e1bbi korm\u00e1nyzati d\u00f6nt\u00e9sekkel egy\u00fctt lehet\u0151v\u00e9 teszik, hogy a megtervezett beruh\u00e1z\u00e1sok megval\u00f3suljanak. Jelenleg nincs olyan befektet\u0151, aki visszal\u00e9pne a beruh\u00e1z\u00e1sokt\u00f3l, ezt kell fenntartani - \u00f6sszegezte Varga Mih\u00e1ly\n\n\nMTI 2020. okt\u00f3ber 19.\n\n"}]