[{"date": "2020-10-25 16:43", "url": "https://koronavirus.gov.hu/cikkek/kasler-miklos-bovitette-covid-ellatasba-bevont-intezmenyek-koret", "h1": "K\u00e1sler Mikl\u00f3s b\u0151v\u00edtette a Covid-ell\u00e1t\u00e1sba bevont int\u00e9zm\u00e9nyek k\u00f6r\u00e9t", "body": "\nAhogy eg\u00e9sz Eur\u00f3p\u00e1ban, Magyarorsz\u00e1gon is a j\u00e1rv\u00e1ny meredeken felsz\u00e1ll\u00f3 szakasz\u00e1ban vagyunk, amikor a k\u00f6r\u00fcl\u00f6tt\u00fcnk l\u00e9v\u0151 orsz\u00e1gokban \u00e9s n\u00e1lunk is dinamikusan n\u0151 a fert\u0151z\u00e9sek sz\u00e1ma.\u00a0Ez\u00e9rt Dr. K\u00e1sler Mikl\u00f3s, az emberi er\u0151forr\u00e1sok minisztere b\u0151v\u00edtette a Covid-ell\u00e1t\u00e1sba bevont int\u00e9zm\u00e9nyek k\u00f6r\u00e9t.\n\n\n\u00dajabb hat vid\u00e9ki k\u00f3rh\u00e1z fogad a j\u00f6v\u0151ben Covid-betegeket: a v\u00e1ci J\u00e1vorszky \u00d6d\u00f6n K\u00f3rh\u00e1z, a cegl\u00e9di Toldy Ferenc K\u00f3rh\u00e1z, az esztergomi Vaszary Kolos K\u00f3rh\u00e1z, a hatvani Albert Schweitzer K\u00f3rh\u00e1z, a Bajai Szent R\u00f3kus K\u00f3rh\u00e1z \u00e9s az Orosh\u00e1zi K\u00f3rh\u00e1z. Ezeknek az int\u00e9zm\u00e9nyeknek az \u00f6sszes finansz\u00edrozott \u00e1gysz\u00e1muk 20 %-\u00e1val kell felk\u00e9sz\u00fclni\u00fck a COVID-betegek ell\u00e1t\u00e1s\u00e1ra.\n\nK\u00e1sler Mikl\u00f3s, az EMMI minisztere arra utas\u00edtotta a COVID-betegek ell\u00e1t\u00e1s\u00e1ban eddig is r\u00e9szt vev\u0151 k\u00f3rh\u00e1zakat, hogy az \u00f6sszes finansz\u00edrozott \u00e1gysz\u00e1muk 20 %-a helyett annak 30 %-\u00e1t k\u00e9sz\u00edts\u00e9k fel igazolt \u00e9s gyan\u00fas COVID-betegek ell\u00e1t\u00e1s\u00e1ra 2020. okt\u00f3ber 30-ig.\nAz emberi er\u0151forr\u00e1sok minisztere utas\u00edtotta az OMSZ vezet\u0151j\u00e9t is, hogy amennyiben az els\u0151helyi felel\u0151sk\u00e9nt kijel\u00f6lt eg\u00e9szs\u00e9g\u00fcgyi szolg\u00e1ltat\u00f3 kapacit\u00e1sa tel\u00edt\u0151dik, a m\u00e1sodlagosan, illetve harmadlagosan kijel\u00f6lt eg\u00e9szs\u00e9g\u00fcgyi int\u00e9zm\u00e9nyekbe kell a k\u00f3rh\u00e1zi ell\u00e1t\u00e1st ig\u00e9nyl\u0151, s\u00falyos \u00e9s k\u00f6z\u00e9ps\u00falyos, igazolt COVID-fert\u0151z\u00f6tt, valamint gyan\u00fas betegeket besz\u00e1ll\u00edtani.\n\nBudapesten \u00e9s Pest megy\u00e9ben 3+1 k\u00f3rh\u00e1z szerepel az els\u0151dlegesen \u00e9s 11 a m\u00e1sodlagosan kijel\u00f6lt int\u00e9zm\u00e9nyek k\u00f6z\u00f6tt.\n\u00a0\nBudapest \u00e9s Pest megye ter\u00fclet\u00e9n k\u00edv\u00fcl els\u0151dlegesen \u00f6sszesen 12 k\u00f3rh\u00e1zba, m\u00e1sodlagosan 6, harmadhelyi felel\u0151sk\u00e9nt pedig 9 int\u00e9zm\u00e9nybe kell sz\u00e1ll\u00edtani a\u00a0\u00a0k\u00f3rh\u00e1zi ell\u00e1t\u00e1st ig\u00e9nyl\u0151, s\u00falyos \u00e9s k\u00f6z\u00e9ps\u00falyos, igazolt COVID-fert\u0151z\u00f6tt, valamint a COVID-gyan\u00fas betegeket.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]