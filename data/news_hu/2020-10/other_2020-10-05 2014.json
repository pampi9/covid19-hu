[{"date": "2020-10-05 20:14", "url": "https://koronavirus.gov.hu/cikkek/fulop-attila-456-milliard-forintot-fordit-az-allam-jovore-megvaltozott-munkakepesseguek", "h1": "F\u00fcl\u00f6p Attila: 45,6 milli\u00e1rd forintot ford\u00edt az \u00e1llam j\u00f6v\u0151re a megv\u00e1ltozott munkak\u00e9pess\u00e9g\u0171ek foglalkoztat\u00e1s\u00e1ra", "body": "\nA megv\u00e1ltozott munkak\u00e9pess\u00e9g\u0171ek foglalkoztat\u00e1s\u00e1nak t\u00e1mogat\u00e1s\u00e1ra az \u00e1llam j\u00f6v\u0151re 45,6\u00a0milli\u00e1rd forintot ford\u00edt - mondta F\u00fcl\u00f6p Attila, az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra a Borsod-Aba\u00faj-Zempl\u00e9n megyei Ong\u00e1n h\u00e9tf\u0151n.\u00a0A korm\u00e1ny sz\u00e1m\u00e1ra kiemelten fontos, hogy a mostani j\u00e1rv\u00e1ny idej\u00e9n is fenntartsa a mindennapok norm\u00e1lis m\u0171k\u00f6d\u00e9s\u00e9t \u00e9s meg\u0151rizze a munkahelyeket. Hangs\u00falyozta: a megv\u00e1ltozott munkak\u00e9pess\u00e9g\u0171 emberek foglalkoztat\u00e1s\u00e1ra k\u00fcl\u00f6n odafigyelnek\n\nA politikus a V\u00e9dett M\u0171hely Rehabilit\u00e1ci\u00f3s Foglalkoztat\u00f3 Kft. telephely\u00e9n \u00fagy fogalmazott: a pap\u00edrcsomagol\u00f3 term\u00e9keket gy\u00e1rt\u00f3, 36 embert foglalkoztat\u00f3 ongai m\u0171hely \u00e9rt\u00e9ket teremt, az \u00e1ltaluk el\u0151\u00e1ll\u00edtott term\u00e9keket mindenki megtal\u00e1lhatja az \u00e1ruh\u00e1zak polcain.\nA korm\u00e1ny sz\u00e1m\u00e1ra kiemelten fontos, hogy a mostani j\u00e1rv\u00e1ny idej\u00e9n is fenntartsa a mindennapok norm\u00e1lis m\u0171k\u00f6d\u00e9s\u00e9t \u00e9s meg\u0151rizze a munkahelyeket - tette hozz\u00e1.\nHangs\u00falyozta: a megv\u00e1ltozott munkak\u00e9pess\u00e9g\u0171 emberek foglalkoztat\u00e1s\u00e1ra k\u00fcl\u00f6n odafigyelnek. K\u00f6z\u00fcl\u00fck ma Magyarorsz\u00e1gon t\u00f6bb mint 150 ezer embernek van \u00e1ll\u00e1sa, az elm\u00falt t\u00edz \u00e9vben 18 sz\u00e1zal\u00e9kr\u00f3l 44 sz\u00e1zal\u00e9kra n\u0151tt a foglalkoztat\u00e1si r\u00e1ta, \"j\u00f3 az \u00fat, amelyen j\u00e1runk\" - mondta.\nF\u00fcl\u00f6p Attila sz\u00f3lt arr\u00f3l is, hogy az \u00e1llam\u00a0\u00a0tov\u00e1bbra is - a koronav\u00edrus-j\u00e1rv\u00e1ny idej\u00e9n is - t\u00e1mogatja a megv\u00e1ltozott munkak\u00e9pess\u00e9g\u0171ek foglalkoztat\u00e1s\u00e1t.\nMost 45,6 milli\u00e1rd forint \u00e9rt\u00e9kben \u00edrtak ki erre p\u00e1ly\u00e1zatot. Az orsz\u00e1gban 375 olyan c\u00e9g van, amely ilyen munkav\u00e1llal\u00f3kat foglalkoztat. A tart\u00f3s fogyat\u00e9koss\u00e1ggal \u00e9l\u0151k sz\u00e1ma meghaladja a 30 ezret - ismertette az \u00e1llamtitk\u00e1r.\n\nMTI\u00a0\n\n"}]