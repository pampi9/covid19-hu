[{"date": "2020-10-28 08:52", "url": "https://koronavirus.gov.hu/cikkek/2291-fovel-emelkedett-beazonositott-fertozottek-szama-es-elhunyt-43-kronikus-beteg", "h1": "2291 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 43 kr\u00f3nikus beteg", "body": "\n2291 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel\u00a0 65 933 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 43 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 1578 f\u0151re emelkedett, 17 098-an pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 47 257 f\u0151. Az akt\u00edv fert\u0151z\u00f6ttek 27\u00a0%-a, az elhunytak 35%-a, a gy\u00f3gyultak 28%-a budapesti. 3166 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 263-an vannak l\u00e9legeztet\u0151g\u00e9pen.\n\nA j\u00e1rv\u00e1ny m\u00e1sodik hull\u00e1m\u00e1nak meredeken emelked\u0151 szakasza zajlik eg\u00e9sz Eur\u00f3p\u00e1ban \u00e9s Magyarorsz\u00e1gon is, a fert\u0151z\u00f6ttek sz\u00e1ma dinamikusan emelkedik.\u00a0\u00a0A korm\u00e1ny c\u00e9lja tov\u00e1bbra is az, hogy az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett az orsz\u00e1g m\u0171k\u00f6d\u0151k\u00e9pess\u00e9g\u00e9t megtartsuk, \u00e9s ne hagyjuk, hogy a v\u00edrus megb\u00e9n\u00edtsa a mindennapokat. Ehhez azonban az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra van sz\u00fcks\u00e9g, vagyis tov\u00e1bbra is nagy az egy\u00e9ni felel\u0151ss\u00e9g szerepe a v\u00e9dekez\u00e9sben. A korm\u00e1ny javaslat\u00e1ra az Orsz\u00e1gy\u0171l\u00e9s h\u00e9tf\u0151n \u00fajabb a j\u00e1rv\u00e1ny elleni v\u00e9dekez\u00e9st er\u0151s\u00edt\u0151 int\u00e9zked\u00e9sekr\u0151l d\u00f6nt\u00f6tt, emelkedik a b\u00fcntet\u00e9s \u00f6sszege\u00a0a hat\u00f3s\u00e1gi h\u00e1zi karant\u00e9n megszeg\u00e9se eset\u00e9n \u00e9s\u00a0a k\u00fclf\u00f6ldr\u0151l hazat\u00e9r\u0151k eset\u00e9ben a hat\u00e1r\u00e1tl\u00e9p\u00e9s\u00e9t\u00a0k\u00f6vet\u0151en -\u00a0k\u00fcl\u00f6n k\u00f6zigazgat\u00e1si hat\u00e1rozat n\u00e9lk\u00fcl is - automatikuss\u00e1 v\u00e1lik a hat\u00f3s\u00e1gi h\u00e1zi karant\u00e9n elrendel\u00e9se.\nA korm\u00e1ny cs\u00fct\u00f6rt\u00f6k\u00f6n k\u00f6zz\u00e9tett rendelete alapj\u00e1n, k\u00f6telez\u0151 a maszkvisel\u00e9s a szabadt\u00e9ri rendezv\u00e9nyeken \u00e9s a sportrendezv\u00e9nyeken is. A sportrendezv\u00e9nyek helysz\u00edn\u00e9n \u00e9s a szabadt\u00e9ren megtartott gy\u0171l\u00e9sen maszkot kell viselni\u00fck a r\u00e9sztvev\u0151knek.\u00a0A sportrendezv\u00e9nyeken nem kell maszkot viselni\u00fck a sportol\u00f3knak, az edz\u0151knek, a m\u00e9rk\u0151z\u00e9svezet\u0151nek, a versenyb\u00edr\u00f3nak \u00e9s a seg\u00edt\u0151inek. A gy\u0171l\u00e9sen felsz\u00f3lal\u00f3 maszk n\u00e9lk\u00fcl mondhatja el felsz\u00f3lal\u00e1s\u00e1t. Azt, aki a sportrendezv\u00e9ny vagy a gy\u0171l\u00e9s szervez\u0151j\u00e9nek felsz\u00f3l\u00edt\u00e1sa ellen\u00e9re sem visel maszkot, a rendezv\u00e9ny szervez\u0151je k\u00f6teles felsz\u00f3l\u00edtani a helysz\u00edn elhagy\u00e1s\u00e1ra.\nEmellett tov\u00e1bbra is k\u00f6telez\u0151 a maszk haszn\u00e1lata az \u00fczletek \u00e9s a t\u00f6megk\u00f6zleked\u00e9si eszk\u00f6z\u00f6k mellett a mozikban, sz\u00ednh\u00e1zakban, a bev\u00e1s\u00e1rl\u00f3k\u00f6zpontok ter\u00fclet\u00e9n, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, valamint \u00fcgyf\u00e9lfogad\u00e1si irod\u00e1kban is. 23 \u00f3ra ut\u00e1n a vend\u00e9gl\u00e1t\u00f3helyeket \u00e9s sz\u00f3rakoz\u00f3helyeket be kell z\u00e1rni.\nAz Operat\u00edv T\u00f6rzs jelenleg 73 \u00f3vod\u00e1ban rendelt el rendk\u00edv\u00fcli sz\u00fcnetet, az iskol\u00e1kban pedig fert\u0151tlen\u00edt\u0151 nagytakar\u00edt\u00e1st az \u0151szi sz\u00fcnet alatt.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nKiemelten fontos az id\u0151sek \u00e9s kr\u00f3nikus betegek v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\u00a0 Ha egy szoci\u00e1lis int\u00e9zm\u00e9nyben vagy b\u00e1rhol m\u00e1s k\u00f6z\u00f6ss\u00e9gben g\u00f3cpont alakul ki, akkor a j\u00e1rv\u00e1ny\u00fcgyi bevet\u00e9si egys\u00e9g megteszi a sz\u00fcks\u00e9ges int\u00e9zked\u00e9seket.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken is dolgozik.\n\n"}]