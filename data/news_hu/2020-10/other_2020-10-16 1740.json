[{"date": "2020-10-16 17:40", "url": "https://koronavirus.gov.hu/cikkek/emmi-digitalizacio-eloterbe-helyezese-segit-novelni-az-egeszsegben-eltoltott-evek-szamat", "h1": "Emmi: A digitaliz\u00e1ci\u00f3 el\u0151t\u00e9rbe helyez\u00e9se seg\u00edt n\u00f6velni az eg\u00e9szs\u00e9gben elt\u00f6lt\u00f6tt \u00e9vek sz\u00e1m\u00e1t", "body": "\nA \"J\u00f6v\u0151 most van\" c\u00edmmel tartottak nemzetk\u00f6zi konferenci\u00e1t a digit\u00e1lis eg\u00e9szs\u00e9g\u00fcgy k\u00e9pvisel\u0151i okt\u00f3ber 13-\u00e1n,\u00a0\u00a0ahol a digit\u00e1lis \u00e1talakul\u00e1s korszakv\u00e1lt\u00e1s\u00e1r\u00f3l, annak hossz\u00fa t\u00e1v\u00fa el\u0151nyeir\u0151l \u00e9s a benne rejl\u0151 lehet\u0151s\u00e9gekr\u0151l esett sz\u00f3.\n\n\nSpeci\u00e1lis helyzet alakult ki az \u00e9v elej\u00e9n indult vil\u00e1gj\u00e1rv\u00e1ny k\u00f6vetkezt\u00e9ben. Olyan kih\u00edv\u00e1s el\u0151tt \u00e1llnak az orsz\u00e1gok, amelyben fel\u00e9rt\u00e9kel\u0151dik az eg\u00e9szs\u00e9g\u00fcgy szerepe, az emberi \u00e9let v\u00e9delme ker\u00fcl el\u0151t\u00e9rbe, mondta Prof. Dr. Horv\u00e1th Ildik\u00f3 az Emberi Er\u0151forr\u00e1sok Miniszt\u00e9rium\u00e1nak eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1ra. A digit\u00e1lis eg\u00e9szs\u00e9g\u00fcgyi megold\u00e1sok, mint az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r is, amely gyorsan reag\u00e1lt a megv\u00e1ltozott helyzetre, nagy seg\u00edts\u00e9get jelentettek a j\u00e1rv\u00e1ny elleni v\u00e9dekez\u00e9sben. \"Ha kor\u00e1bban voltak v\u00e1gy\u00e1lmaink a digit\u00e1lis eg\u00e9szs\u00e9g\u00fcggyel kapcsolatos fejleszt\u00e9sekr\u0151l, azok s\u00fcrget\u0151 sz\u00fcks\u00e9gg\u00e9 v\u00e1ltak tavasszal. Az EESZT k\u00e9pes volt seg\u00edteni a v\u00edrus elleni k\u00fczdelmet, ennek a rendszernek volt k\u00f6sz\u00f6nhet\u0151, hogy a 65 \u00e9v feletti orvosok teledoktork\u00e9nt tudtak funkcion\u00e1lni, eRecepteket \u00edrhattak fel p\u00e1cienseknek, a kr\u00f3nikus betegs\u00e9gben szenved\u0151knek, akik a koronav\u00edrus fert\u0151z\u00e9s vesz\u00e9ly\u00e9t minimaliz\u00e1lva, otthonukat\u00a0\u00a0nem elhagyva, csal\u00e1dtagjaik vagy meghatalmazottaik \u00e1ltal is hozz\u00e1juthattak gy\u00f3gyszereikez, \u00e9s tehetik ezt a j\u00f6v\u0151ben is. Meggy\u0151z\u0151d\u00e9sem, hogy a digit\u00e1lis medicina sok ember \u00e9let\u00e9t mentette meg, \u00e9rdemes volt a fejleszt\u00e9seket tavaszt\u00f3l felgyors\u00edtani.\nMa Eur\u00f3p\u00e1ban tan\u00fai vagyunk az eg\u00e9szs\u00e9g\u00fcgy egys\u00e9ges\u00edt\u00e9s\u00e9nek a hat\u00e1rokon \u00e1tny\u00fal\u00f3 adatcsere \u00e9s az egys\u00e9ges eur\u00f3pai eg\u00e9szs\u00e9g\u00fcgyi adatt\u00e9r kialak\u00edt\u00e1sa kapcs\u00e1n is. A konferenci\u00e1n magukat k\u00e9pvisel\u0151 orsz\u00e1gok k\u00f6z\u00fcl Finnorsz\u00e1g \u00e9s Horv\u00e1torsz\u00e1g az els\u0151k k\u00f6z\u00f6tt csatlakozott a hat\u00e1ron \u00e1tny\u00fal\u00f3 eur\u00f3pai eg\u00e9szs\u00e9g\u00fcgyi adatcsere programhoz (CEF - Connect European Facilities).\u00a0\u00a0\n\nProf. Dr. Horv\u00e1th Ildik\u00f3 t\u00e1mogatja, hogy bilater\u00e1lis szinten is lehet\u0151s\u00e9g ny\u00edljon az e-receptek alkalmaz\u00e1s\u00e1ra olyan orsz\u00e1gokkal egy\u00fcttm\u0171k\u00f6dve, ahol m\u00e1r rendelkeznek m\u0171k\u00f6d\u0151 digit\u00e1lis eg\u00e9szs\u00e9g\u00fcgyi rendszerrel. J\u00f3 p\u00e9lda erre Horv\u00e1torsz\u00e1g, akikkel az esetlegesen\u00a0\u00a0megval\u00f3sul\u00f3 k\u00e9toldal\u00fa kapcsolat a magyar \u00e9s a horv\u00e1t \u00e1llampolg\u00e1rok sz\u00e1m\u00e1ra is egyar\u00e1nt\u00a0\u00a0hasznos lenne, mert az orsz\u00e1gba elutaz\u00f3 magyarok \u00e9s a Magyarorsz\u00e1gon \u00e9l\u0151 horv\u00e1tok is k\u00f6nnyebben tudn\u00e1nak hozz\u00e1jutni gy\u00f3gyszereikhez.\n\nA digit\u00e1lis technik\u00e1k el\u00e9rhet\u0151bb\u00e9 \u00e9s biztons\u00e1gosabb\u00e1 tett\u00e9k az eg\u00e9szs\u00e9g\u00fcgyi szolg\u00e1ltat\u00e1s m\u0171k\u00f6d\u00e9s\u00e9t. Haz\u00e1nk, 2017-ben az Elektronikus Szolg\u00e1ltat\u00e1si T\u00e9r kifejleszt\u00e9s\u00e9vel \u00e9len j\u00e1rt a digit\u00e1lis eg\u00e9szs\u00e9g\u00fcgy alapjainak megteremt\u00e9s\u00e9ben, mely infrastrukt\u00fara tov\u00e1bbra is Eur\u00f3pa legjobbja. \"Elhissz\u00fck, hogy tudunk nagyobbat is l\u00e9pni, k\u00e9pesek vagyunk jelent\u0151sen gyors\u00edtani a digit\u00e1lis \u00e1t\u00e1ll\u00e1st. Azt szeretn\u00e9nk, ha m\u00e9g t\u00f6bb magyar ember sz\u00e1m\u00e1ra lenn\u00e9nek hozz\u00e1f\u00e9rhet\u0151ek a digit\u00e1lis eg\u00e9szs\u00e9g\u00fcgyi megold\u00e1sok, amelyek \u00faj funkci\u00f3kkal is b\u0151v\u00fclnek, mondta az \u00e1llamtitk\u00e1r.\nA 2021-2027 k\u00f6z\u00f6tti id\u0151szakra a digitaliz\u00e1ci\u00f3 el\u0151t\u00e9rbe helyez\u00e9s\u00e9vel olyan tervek \u00e9s programok megval\u00f3s\u00edt\u00e1sa a c\u00e9l, melyekkel a betegek, az orvosok, a k\u00f3rh\u00e1zigazgat\u00f3k, az eg\u00e9szs\u00e9g\u00fcgy vezet\u0151i, egysz\u00f3val az eg\u00e9szs\u00e9g\u00fcgy \u00e9rintettjei mind j\u00f3l j\u00e1rnak. Az int\u00e9zm\u00e9nyek vezet\u0151i hat\u00e9konyabban tudnak tervezni, kivitelezni \u00e9s megval\u00f3s\u00edtani, ez\u00e1ltal pedig gyorsabban k\u00e9pesek reag\u00e1lni a 21. sz\u00e1zad olyan nagy kih\u00edv\u00e1saira, mint p\u00e9ld\u00e1ul a vil\u00e1gm\u00e9ret\u0171 pand\u00e9mia.\n\u00a0 \u00a0\n\nMTI 2020. okt\u00f3ber 16., p\u00e9ntek 16:45\n\n"}]