[{"date": "2020-10-02 12:46", "url": "https://koronavirus.gov.hu/cikkek/operativ-torzs-az-intezkedesek-megszegese-miatt-599-esetben-intezkedett-rendorseg", "h1": "Operat\u00edv t\u00f6rzs: az int\u00e9zked\u00e9sek megszeg\u00e9se miatt 599 esetben int\u00e9zkedett a rend\u0151rs\u00e9g", "body": "\nA rend\u0151rs\u00e9g eddig 599 esetben j\u00e1rt el a m\u00falt h\u00e9t \u00f3ta \u00e9rv\u00e9nyben l\u00e9v\u0151 korm\u00e1nyrendeletben meghat\u00e1rozott v\u00e9delmi int\u00e9zked\u00e9sek megszeg\u00e9se miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\nKiss R\u00f3bert alezredes t\u00e1j\u00e9koztat\u00e1sa szerint k\u00f6z\u00e9rdek\u0171 \u00fczem megzavar\u00e1sa, valamint a kereskedelmi \u00fczletekben \u00e9s k\u00f6zint\u00e9zm\u00e9nyekben a v\u00e9delmi int\u00e9zked\u00e9sek megszeg\u00e9se miatt 43 rend\u0151ri int\u00e9zked\u00e9st kezdem\u00e9nyeztek; 20 esetben pedig nem vagy nem megfelel\u0151 m\u00f3don viselt\u00e9k a maszkot a t\u00f6megk\u00f6zleked\u00e9si eszk\u00f6z\u00f6k\u00f6n. Ut\u00f3bbi miatt 16 embert figyelmeztettek a rend\u0151r\u00f6k, a t\u00f6bbi esetben pedig szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Az \u00fczletekben, vend\u00e9gl\u00e1t\u00f3helyen vagy m\u00e1s int\u00e9zm\u00e9ny ter\u00fclet\u00e9n 23 alkalommal int\u00e9zkedtek cs\u00fct\u00f6rt\u00f6k\u00f6n, ami\u00e9rt az emberek nem tartott\u00e1k be a v\u00e9delmi int\u00e9zked\u00e9seket: 17 embert figyelmeztettek, h\u00e1rman helysz\u00edni b\u00edrs\u00e1got kaptak, h\u00e1rmat pedig feljelentettek a rend\u0151r\u00f6k.\n\u00a0\u00a0\u00a0\u00a0A j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 599-szer int\u00e9zkedtek a rend\u0151r\u00f6k a v\u00e9delmi int\u00e9zked\u00e9sek megszeg\u00e9se miatt - tette hozz\u00e1 az alezredes.\n\u00a0\u00a0\u00a0\u00a0Elmondta azt is, hogy cs\u00fct\u00f6rt\u00f6k\u00f6n az orsz\u00e1g ter\u00fclet\u00e9n \u00e1thalad\u00e1sra vonatkoz\u00f3 szab\u00e1lyok megs\u00e9rt\u00e9se miatt 58 esetben int\u00e9zkedtek.\n\u00a0\u00a0\u00a0\u00a0Kiss R\u00f3bert ismertette azt is, hogy cs\u00fct\u00f6rt\u00f6k\u00f6n 2787 hat\u00f3s\u00e1gi h\u00e1zi karant\u00e9nt rendeltek el - ebb\u0151l 556-ot az orsz\u00e1g ter\u00fclet\u00e9re l\u00e9p\u0151kkel szemben -, \u00e9s jelenleg 22 906-an vannak karant\u00e9nban. A rend\u0151r\u00f6k cs\u00fct\u00f6rt\u00f6k\u00f6n 11 290 alkalommal ellen\u0151rizt\u00e9k a karant\u00e9nszab\u00e1lyok betart\u00e1s\u00e1t, a karant\u00e9n elektronikus ellen\u0151rz\u00e9s\u00e9hez kapcsol\u00f3d\u00f3 mobiltelefonos applik\u00e1ci\u00f3ra pedig 1182-en regisztr\u00e1ltak.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius 4. \u00f3ta 472 b\u00fcntet\u0151elj\u00e1r\u00e1st ind\u00edtottak, \u00e9s 89 embert gyan\u00fas\u00edtottak meg - tette hozz\u00e1.\n\u00a0\u00a0\u00a0\u00a0A hat\u00e1rforgalomr\u00f3l elmondta: R\u00f6szke aut\u00f3p\u00e1lya-\u00e1tkel\u0151n\u00e9l teherforgalomban h\u00e1rom\u00f3r\u00e1s, Beregsur\u00e1nyn\u00e1l a bel\u00e9p\u0151 szem\u00e9lyforgalomban pedig k\u00e9t\u00f3r\u00e1s a v\u00e1rakoz\u00e1s.\n\n\nMTI 2020. okt\u00f3ber 2.\n\n"}]