[{"date": "2020-10-13 19:29", "url": "https://koronavirus.gov.hu/cikkek/benyujtotta-penzugyminiszterium-az-adougyi-konnyitesekrol-szolo-torvenytervezetet", "h1": "Beny\u00fajtotta a P\u00e9nz\u00fcgyminiszt\u00e9rium az ad\u00f3\u00fcgyi k\u00f6nny\u00edt\u00e9sekr\u0151l sz\u00f3l\u00f3 t\u00f6rv\u00e9nytervezet\u00e9t", "body": "\nAz Orsz\u00e1ggy\u0171l\u00e9snek ma beny\u00fajtott t\u00f6rv\u00e9nyjavaslatban a Gazdas\u00e1gv\u00e9delmi Operat\u00edv T\u00f6rzs (GOT) ad\u00f3b\u00fcrokr\u00e1cia cs\u00f6kkent\u00e9s\u00e9re tett javaslatai szerepelnek, amelyek a koronav\u00edrus-v\u00e1ls\u00e1g idej\u00e9n tov\u00e1bb seg\u00edtik a magyar v\u00e1llalkoz\u00e1sokat \u00e9s biztos\u00edtj\u00e1k a munkahelyek v\u00e9delm\u00e9t.\n\n\nAmennyiben Parlament megszavazza a m\u00f3dos\u00edt\u00e1sokat, j\u00f6v\u0151re kedvez\u0151bb\u00e9 v\u00e1lik a kisv\u00e1llalati ad\u00f3, a v\u00e1llalkoz\u00e1sok seg\u00edts\u00e9get kapnak az \u00e1fa-bevall\u00e1saik kit\u00f6lt\u00e9sekor, az els\u0151fok\u00fa \u00e1llamigazgat\u00e1si \u00fcgyek d\u00f6nt\u0151 t\u00f6bbs\u00e9ge illet\u00e9kmentes, az otthoni mag\u00e1nf\u0151z\u00e9s \u00e9s a b\u00e9rf\u0151z\u00e9s pedig \u00fajra ad\u00f3mentes lesz. A javaslat tartalmazza az Eur\u00f3pai Uni\u00f3 \u00faj szab\u00e1lyait is, azokat, amelyeket minden tag\u00e1llamban k\u00f6telez\u0151 alkalmazni.\nA v\u00e1llalkoz\u00e1sok 2021. m\u00e1sodik f\u00e9l\u00e9v\u00e9t\u0151l sz\u00e1m\u00edthatnak a korm\u00e1ny egyik legjelent\u0151sebb ad\u00f3\u00fcgyi seg\u00edts\u00e9g\u00e9re. Az ad\u00f3hivatal ugyanis f\u00e9lmilli\u00f3 v\u00e1llalkoz\u00e1snak k\u00e9sz\u00edtheti el az \u00e1fa-bevall\u00e1si tervezet\u00e9t. A legbonyolultabb bevall\u00e1s elk\u00e9sz\u00edt\u00e9s\u00e9n t\u00fal tov\u00e1bbi k\u00f6nny\u00edt\u00e9ssel sz\u00e1molhatnak az indul\u00f3 v\u00e1llalkoz\u00e1sok. A speci\u00e1lis, szem\u00e9lyre szabott seg\u00edts\u00e9gny\u00fajt\u00e1si id\u0151szaka, az \u00fan. mentor\u00e1l\u00e1s eddig f\u00e9l\u00e9ves id\u0151szaka egy \u00e9vre n\u0151. K\u00f6nnyebb lesz az ad\u00f3tartoz\u00e1sok rendez\u00e9se is. A mag\u00e1nszem\u00e9lyek ak\u00e1r m\u00e1r egymilli\u00f3 forintos tartoz\u00e1sig, az ad\u00f3z\u00e1si el\u0151\u00e9let\u00fck alapj\u00e1n megb\u00edzhat\u00f3nak min\u0151s\u00edtett c\u00e9gek pedig 3 milli\u00f3 forintig k\u00e9rhetnek tartoz\u00e1saikra \u2013 egy egyszer\u0171 k\u00e9relemmel - 12 havi p\u00f3tl\u00e9kmentes r\u00e9szletfizet\u00e9st.\nJelent\u0151s k\u00f6nny\u00edt\u00e9sek j\u00f6nnek az ipar\u0171z\u00e9si ad\u00f3ban is. A 180 napn\u00e1l r\u00f6videbb ideig tart\u00f3 \u00e9p\u00edt\u00e9si tev\u00e9kenys\u00e9get ugyanis j\u00f6v\u0151re m\u00e1r nem terheli az ideiglenes tev\u00e9kenys\u00e9g ut\u00e1ni ipar\u0171z\u00e9si ad\u00f3, ami az \u00f6t sz\u00e1zal\u00e9kos \u00fajlak\u00e1s-\u00e1fa mellett \u00fajabb l\u00f6k\u00e9st adhat a hazai \u00e9p\u00edt\u0151iparnak. Mintegy 94 ezer, t\u00f6bb telephellyel b\u00edr\u00f3 v\u00e1llalkoz\u00e1snak is k\u00f6nny\u00edt\u00e9st hoz 2021, hiszen nem kell minden \u00e9rintett \u00f6nkorm\u00e1nyzathoz beny\u00fajtaniuk a helyi ipar\u0171z\u00e9si ad\u00f3bevall\u00e1sukat, elegend\u0151 lesz egyetlenegyet bek\u00fcldeni a Nemzeti Ad\u00f3- \u00e9s V\u00e1mhivatalhoz.\nEgyszer\u0171s\u00f6dik \u00e9s \u00e1tl\u00e1that\u00f3bb\u00e1 v\u00e1lik az ad\u00f3kedvezm\u00e9nyek rendszere. A csal\u00e1di ad\u00f3kedvezm\u00e9ny mint\u00e1j\u00e1ra a bizonyos betegs\u00e9gek ut\u00e1n j\u00e1r\u00f3 \u00fan. szem\u00e9lyi kedvezm\u00e9nyt is az ad\u00f3alapb\u00f3l sz\u00e1molj\u00e1k j\u00f6v\u0151re. A kedvezm\u00e9ny \u00f6sszege tov\u00e1bbra is \u00e9vr\u0151l-\u00e9vre egy\u00fctt n\u0151 minim\u00e1lb\u00e9rrel. A t\u00e1rsas\u00e1gi ad\u00f3 kedvezm\u00e9nyrendszer\u00e9t is \u00e9rinti az egyszer\u0171s\u00edt\u00e9s, amely megsz\u00fcnteti j\u00f6v\u0151re a c\u00e9gek fejleszt\u00e9si tartal\u00e9k\u00e1nak 10 milli\u00e1rd forintos fels\u0151 hat\u00e1r\u00e1t.\nA b\u00fcrokratikus terhek k\u00f6nny\u00edt\u00e9s\u00e9n fel\u00fcl ad\u00f3cs\u00f6kkent\u00e9sre sz\u00e1m\u00edthatnak a kisv\u00e1llalati ad\u00f3t v\u00e1laszt\u00f3k, a gy\u00fcm\u00f6lcstermeszt\u0151k, az \u00e1llamigazgat\u00e1si \u00fcgyeket int\u00e9z\u0151k \u00e9s az utaz\u00e1si irod\u00e1k. A koronav\u00edrus-j\u00e1rv\u00e1nynak legink\u00e1bb kitett turisztikai \u00e1gazat egyes szerepl\u0151inek hoz k\u00f6nny\u00edt\u00e9st a k\u00f6ztes \u00e9rt\u00e9kes\u00edt\u0151k mentes\u00edt\u00e9se a turizmusfejleszt\u00e9si hozz\u00e1j\u00e1rul\u00e1s fizet\u00e9se al\u00f3l, amely nagyj\u00e1b\u00f3l h\u00e1rom milli\u00e1rd forintot hagyhat mintegy k\u00e9tezer, turizmusban tev\u00e9kenyked\u0151 v\u00e1llalkoz\u00e1sn\u00e1l.\nA kisv\u00e1llalati ad\u00f3 (kiva) nemcsak az\u00e9rt lesz m\u00e9g kedvez\u0151bb j\u00f6v\u0151re, mert\u00a0 11 sz\u00e1zal\u00e9kra cs\u00f6kken az ad\u00f3 m\u00e9rt\u00e9ke, hanem az\u00e9rt, mert m\u00e9g t\u00f6bb c\u00e9g v\u00e1laszthatja Magyarorsz\u00e1g legversenyk\u00e9pesebb ad\u00f3fajt\u00e1j\u00e1t. A bev\u00e9teli \u00e9rt\u00e9khat\u00e1r a jelenlegi egyr\u0151l h\u00e1rommilli\u00e1rd forintra, a kil\u00e9p\u00e9si pedig h\u00e1romr\u00f3l hatmilli\u00e1rd forintra n\u0151.\nEgyes okm\u00e1nyok ki\u00e1ll\u00edt\u00e1sa kiv\u00e9tel\u00e9vel 2021-t\u0151l az els\u0151fok\u00fa k\u00f6zigazgat\u00e1si elj\u00e1r\u00e1sok illet\u00e9kmentesek lesznek, amelynek k\u00f6sz\u00f6nhet\u0151en \u00e9vente m\u00e1sf\u00e9lmilli\u00f3 \u00e1llamigazgat\u00e1si \u00fcgy int\u00e9z\u00e9se v\u00e1lik ingyeness\u00e9. A magyar korm\u00e1ny 2010 \u00f3ta k\u00fczd\u00f6tt a szabad p\u00e1linkaf\u0151z\u00e9s\u00e9rt, \u00e9s siker\u00fclt el\u00e9rni azt, hogy ez a lehet\u0151s\u00e9g minden uni\u00f3s polg\u00e1rt megillet. A korm\u00e1ny a kedvez\u0151 szab\u00e1lyokat m\u00e1r 2021. janu\u00e1r 1-t\u0151l alkalmazza. J\u00f6v\u0151re minden nagykor\u00fa, gy\u00fcm\u00f6lcstermeszt\u0151 magyar \u00e1llampolg\u00e1r h\u00e1ztart\u00e1sonk\u00e9nt \u00e9vi 86 liter gy\u00fcm\u00f6lcsp\u00e1rlatot f\u0151zhet le mag\u00e1nf\u0151z\u00e9sben ad\u00f3mentesen. A mentess\u00e9g \u00e9vente ugyanekkora mennyis\u00e9g\u0171 p\u00e1rlat erej\u00e9ig a b\u00e9rf\u0151z\u00e9sre is \u00e9rv\u00e9nyes.\nA javaslat tartalmazza az Eur\u00f3pai Uni\u00f3 \u00faj szab\u00e1lyait is, amelyeket minden tag\u00e1llamban k\u00f6telez\u0151 alkalmazni. Az egyik ilyen az Eur\u00f3pai Uni\u00f3 e-kereskedelmi \u00e1fa csomagja, amely t\u00f6bbek k\u00f6z\u00f6tt elt\u00f6rli a 22 eur\u00f3t meg nem halad\u00f3 import k\u00fcldem\u00e9nyek ad\u00f3mentess\u00e9g\u00e9t. Azaz 2021. j\u00falius 1-t\u0151l minden k\u00fclf\u00f6ldr\u0151l (nem EU \u00e1llamb\u00f3l) rendelt \u00e1ru ut\u00e1n \u00e1ltal\u00e1nos forgalmi ad\u00f3t kell fizetni. Az ad\u00f3mentess\u00e9gi szab\u00e1lyt kihaszn\u00e1l\u00f3 k\u00fclf\u00f6ldi keresked\u0151k nemcsak a tag\u00e1llamok k\u00f6lts\u00e9gvet\u00e9s\u00e9t k\u00e1ros\u00edtott\u00e1k meg, hanem az eur\u00f3pai uni\u00f3 piac\u00e1n tev\u00e9kenyked\u0151 tisztess\u00e9ges v\u00e1llalkoz\u00e1sokat is. N\u00e9h\u00e1ny csal\u00e1rd c\u00e9g az EU-n bel\u00fcl is vissza\u00e9lt az egys\u00e9ges piacra vonatkoz\u00f3 rendelkez\u00e9sekkel, de ezt a kiskaput is bez\u00e1rja az a hazai gazd\u00e1lkod\u00f3knak kedvez\u0151 m\u00f3dos\u00edt\u00e1s, amely kimondja, hogy j\u00falius 1-t\u0151l alapvet\u0151en a fogyaszt\u00e1s helye szerinti tag\u00e1llamban kell megfizetni az \u00e1f\u00e1t t\u00e1v\u00e9rt\u00e9kes\u00edt\u00e9skor.\nMagyarorsz\u00e1gnak alkalmaznia kell az Eur\u00f3pai Uni\u00f3 doh\u00e1nyad\u00f3 ir\u00e1nyelv szab\u00e1lyait is. A korm\u00e1ny a lehet\u0151 leghosszabb id\u0151t kiv\u00e1rva janu\u00e1r 1-t\u0151l kezd\u0151d\u0151en k\u00e9t l\u00e9p\u00e9sben megemeli a doh\u00e1nyterm\u00e9kek j\u00f6ved\u00e9ki ad\u00f3j\u00e1t, \u00edgy 2021. \u00e1prilis 1-\u00e9n \u00e9ri el a j\u00f6ved\u00e9ki ad\u00f3 m\u00e9rt\u00e9ke az EU \u00e1ltal megk\u00f6vetelt legalacsonyabb, minimum szintet.\nA T/13258. sz\u00e1m\u00fa, \u201eegyes ad\u00f3t\u00f6rv\u00e9nyek m\u00f3dos\u00edt\u00e1s\u00e1r\u00f3l\u201d sz\u00f3l\u00f3 t\u00f6rv\u00e9nyjavaslat az al\u00e1bbi linken \u00e9rhet\u0151 el:\nhttps://www.parlament.hu/irom41/13258/13258.pdf\n(P\u00e9nz\u00fcgyminiszt\u00e9rium)\n\n"}]