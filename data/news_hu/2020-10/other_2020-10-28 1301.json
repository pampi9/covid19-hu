[{"date": "2020-10-28 13:01", "url": "https://koronavirus.gov.hu/cikkek/nemeth-szilard-honvedseg-kepes-es-kesz-az-emberek-biztonsagat-megvedeni", "h1": "N\u00e9meth Szil\u00e1rd: a honv\u00e9ds\u00e9g k\u00e9pes \u00e9s k\u00e9sz az emberek biztons\u00e1g\u00e1t megv\u00e9deni", "body": "\nA Magyar Honv\u00e9ds\u00e9g teljes k\u00e9pess\u00e9g\u00e9vel a magyar emberek szolg\u00e1lat\u00e1ban \u00e1ll, \u00e9s ak\u00e1r b\u00e9keid\u0151ben, ak\u00e1r v\u00edrus okozta vesz\u00e9lyhelyzetben vagy m\u00e1s egy\u00e9b konfliktus eset\u00e9n mindig k\u00e9pes \u00e9s k\u00e9sz arra, hogy a magyar emberek biztons\u00e1g\u00e1t, szabads\u00e1g\u00e1t \u00e9s az orsz\u00e1g f\u00fcggetlens\u00e9g\u00e9t \u00f3vja - jelentette ki a Honv\u00e9delmi Miniszt\u00e9rium parlamenti \u00e1llamtitk\u00e1ra szerd\u00e1n a soroks\u00e1ri T\u00f6r\u00f6k Fl\u00f3ris \u00c1ltal\u00e1nos Iskola udvar\u00e1n, ahol katon\u00e1k fert\u0151tlen\u00edtik az oktat\u00e1si int\u00e9zm\u00e9nyt.\n\n\n\u00a0\u00a0\u00a0N\u00e9meth Szil\u00e1rd hangs\u00falyozta: a honv\u00e9ds\u00e9g egyed\u00fcl\u00e1ll\u00f3 biol\u00f3giai mentes\u00edt\u0151 tud\u00e1s\u00e1val \u00e1ll a magyar emberek rendelkez\u00e9s\u00e9re, az els\u0151 hull\u00e1mban is 2,5 milli\u00f3 n\u00e9gyzetm\u00e9tert fert\u0151tlen\u00edtettek t\u00f6bb mint ezer id\u0151sotthonban, a munk\u00e1ban pedig t\u00f6bb mint 900 magyar honv\u00e9d vett r\u00e9szt, k\u00f6z\u00f6tt\u00fck 300 \u00f6nk\u00e9ntes ter\u00fcleti tartal\u00e9kos.\n\u00a0\u00a0\u00a0\u00a0Maruzsa Zolt\u00e1n, az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1r ugyancsak a helysz\u00ednen azt mondta: arra k\u00e9rt\u00e9k az int\u00e9zm\u00e9nyeket, hogy az \u0151szi sz\u00fcnetben, a 10 napos le\u00e1ll\u00e1s idej\u00e9n v\u00e9gezzenek nagytakar\u00edt\u00e1st. Emellett 59 olyan oktat\u00e1si int\u00e9zm\u00e9nyt v\u00e1lasztottak ki, ahol a tan\u00e9v els\u0151 k\u00e9t h\u00f3napj\u00e1ban a prevent\u00edv int\u00e9zked\u00e9sek ellen\u00e9re t\u00f6bbsz\u00f6r visszat\u00e9rt a fert\u0151z\u0151d\u00e9s, \u00e9s sz\u00fcks\u00e9g volt rendk\u00edv\u00fcli sz\u00fcnet vagy tantermen k\u00edv\u00fcli digit\u00e1lis munkarend elrendel\u00e9s\u00e9re.\n\u00a0\u00a0\u00a0\u00a0Ezekn\u00e9l az int\u00e9zm\u00e9nyekn\u00e9l a honv\u00e9ds\u00e9g seg\u00edts\u00e9g\u00e9t k\u00e9rt\u00e9k, hogy speci\u00e1lis mentes\u00edt\u00e9st v\u00e9gezzenek el - k\u00f6z\u00f6lte.\n\u00a0\u00a0\u00a0\u00a0Maruzsa Zolt\u00e1n elmondta: k\u00e9t h\u00f3nap eltelt a tan\u00e9vb\u0151l \u00e9s minden pedag\u00f3gus \u00e9s tanul\u00f3 a j\u00f3l meg\u00e9rdemelt \u0151szi sz\u00fcnetet t\u00f6lti otthon, egy\u00fattal k\u00f6sz\u00f6net\u00e9t fejezte ki nekik az\u00e9rt a megfesz\u00edtett munk\u00e1\u00e9rt \u00e9s odafigyel\u00e9s\u00e9rt, amelyek a j\u00e1rv\u00e1ny\u00fcgyi v\u00e9dekez\u00e9s c\u00e9ljait is szolg\u00e1lt\u00e1k. \u00a0\u00a0\u00a0\u00a0\u00a0\u00a0\u00a0\u00a0 N\u00e9meth Szil\u00e1rd eml\u00e9keztetett: a j\u00e1rv\u00e1ny els\u0151 szakasz\u00e1ban az volt a jellemz\u0151, hogy els\u0151sorban az id\u0151sotthonokban terjedt a fert\u0151z\u00e9s, f\u0151k\u00e9nt olyanokban, mint p\u00e9ld\u00e1ul \"a Kar\u00e1csony Gergely f\u0151polg\u00e1rmester \u00e1ltal fel\u00fcgyelt Pesti \u00fati id\u0151sek otthon\u00e1ban\", ahol a fenntart\u00f3k \"el\u00fcgyetlenkedt\u00e9k\" a v\u00e9dekez\u00e9st.\n\n\u00a0Ezekben az int\u00e9zm\u00e9nyekben a honv\u00e9ds\u00e9g fert\u0151tlen\u00edtett - mondta N\u00e9meth Szil\u00e1rd, k\u00fcl\u00f6n kiemelve az \u00f6nk\u00e9ntes tartal\u00e9kosok munk\u00e1j\u00e1t.\n\u00a0\u00a0\u00a0\u00a0Az \u00e1llamtitk\u00e1r nagyszer\u0171nek nevezte, hogy m\u00edg 2010-ben mind\u00f6ssze 17 \u00f6nk\u00e9ntes honv\u00e9d volt, ma m\u00e1r 9000 van, \u0151k a koronav\u00edrus okozta j\u00e1rv\u00e1ny\u00fcgyi vesz\u00e9lyhelyzetben seg\u00edts\u00e9get tudnak ny\u00fajtani.\n\u00a0\u00a0\u00a0\u00a0Az \u00f6nk\u00e9ntesekr\u0151l sz\u00f3lva elmondta: eset\u00fckben sz\u00fcks\u00e9g volt k\u00fcl\u00f6n kik\u00e9pz\u00e9sre is, mert az alapkik\u00e9pz\u00e9s sor\u00e1n ezt a \"vegyv\u00e9delmi k\u00e9pess\u00e9get\" nem teljesk\u00f6r\u0171en saj\u00e1t\u00edtj\u00e1k el.\n\u00a0\u00a0\u00a0\u00a0Besz\u00e1molt arr\u00f3l is, hogy 76 ezer liter v\u00edrus\u00f6l\u0151 fert\u0151tlen\u00edt\u0151szert, 37 ezer liter hyp\u00f3t haszn\u00e1ltak a katon\u00e1k 88 ezer munka\u00f3r\u00e1ban, \u00e9s 300 technikai eszk\u00f6zt is ig\u00e9nybe vettek.\n\u00a0\u00a0\u00a0\u00a0\u00d3ri\u00e1si feladat volt ez - mondta, hozz\u00e1t\u00e9ve, a honv\u00e9dek nemcsak a fert\u0151tlen\u00edt\u00e9sben, hanem a hat\u00e1rv\u00e9delemben, a k\u00f3rh\u00e1zparancsnoki feladatokban, a l\u00e9tfontoss\u00e1g\u00fa \u00e1llami v\u00e1llalatok, valamint a kritikus infrastrukt\u00fara m\u0171k\u00f6dtet\u00e9s\u00e9ben is r\u00e9szt vettek. \u00dagy fogalmazott: \"Ennek is volt k\u00f6sz\u00f6nhet\u0151, hogy Magyarorsz\u00e1g az els\u0151 f\u00e9lid\u0151t megnyerte.\"\n\n\u00a0Felh\u00edvta a figyelmet arra, hogy a katon\u00e1k nemcsak az esk\u00fcj\u00fckh\u00f6z m\u00e9lt\u00f3an v\u00e9gezt\u00e9k munk\u00e1jukat, hanem egy\u00fcttm\u0171k\u00f6d\u00e9sre k\u00e9szen, \u00f6sszefogva, \u00e9s ezzel az embereknek is p\u00e9ld\u00e1t mutattak.\n\u00a0\u00a0\u00a0\u00a0Ha fegyelmezetten betartjuk a szab\u00e1lyokat a maszkhaszn\u00e1latt\u00f3l kezdve a t\u00e1vols\u00e1gtart\u00e1son \u00e1t a k\u00e9zmos\u00e1sig, akkor az orsz\u00e1g m\u0171k\u00f6d\u0151k\u00e9pes tud maradni - mondta. Az iskolai fert\u0151tlen\u00edt\u00e9ssel kapcsolatban megjegyezte: egy orsz\u00e1g att\u00f3l marad m\u0171k\u00f6d\u0151k\u00e9pes, ha az emberek elj\u00e1rnak dolgozni, ha m\u0171k\u00f6dik a k\u00f6zleked\u00e9s, ha fenn\u00e1ll az iskol\u00e1k megszokott tan\u00edt\u00e1si rendje.\n\u00a0\u00a0\u00a0\u00a0A soroks\u00e1ri iskol\u00e1r\u00f3l sz\u00f3lva azt mondta: a helysz\u00ednen a sz\u00e9kesfeh\u00e9rv\u00e1ri vegyv\u00e9delmi z\u00e1szl\u00f3alj k\u00e9t raja vesz r\u00e9szt a fert\u0151tlen\u00edt\u00e9sben 12 honv\u00e9ddel, a t\u00f6bbi helysz\u00edneken debreceni, szolnoki, kaposv\u00e1ri, p\u00e1pai, tatai honv\u00e9dek is r\u00e9szt vesznek ebben a munk\u00e1ban a l\u00e9gier\u0151 katon\u00e1it\u00f3l a l\u00f6v\u00e9szekig bez\u00e1r\u00f3lag, akik ugyancsak speci\u00e1lis k\u00e9pz\u00e9st kaptak.\n\u00a0\u00a0\u00a0\u00a0A soroks\u00e1ri iskol\u00e1n\u00e1l az \u00e1ramtalan\u00edt\u00e1st k\u00f6vet\u0151en fert\u0151tlen\u00edt\u00e9st v\u00e9geznek, majd \u00f3zongener\u00e1toros fert\u0151tlen\u00edt\u00e9st is alkalmaznak.\n\u00a0\u00a0\u00a0\u00a0A k\u00f6zm\u00e9di\u00e1nak nyilatkozva N\u00e9meth Szil\u00e1rd elmondta: a nap folyam\u00e1n az 59 int\u00e9zm\u00e9nyb\u0151l 36 fert\u0151tlen\u00edt\u00e9s\u00e9vel v\u00e9geznek a tervek szerint, november 1-ig pedig a tov\u00e1bbiakkal is.\n\u00a0\u00a0\u00a0\u00a0Ugyancsak a k\u00f6zm\u00e9di\u00e1nak nyilatkozva Maruzsa Zolt\u00e1n arr\u00f3l besz\u00e9lt: az int\u00e9zm\u00e9nyek 5-6 sz\u00e1zal\u00e9k\u00e1n\u00e1l nagyobb ar\u00e1nyban nem volt sz\u00fcks\u00e9g tantermen k\u00edv\u00fcli oktat\u00e1s vagy rendk\u00edv\u00fcli sz\u00fcnet elrendel\u00e9s\u00e9re, ami optimizmusra ad okot.\n\u00a0\u00a0\u00a0\u00a0Hozz\u00e1tette: b\u00e1r a tantermekben nem k\u00f6telez\u0151 a maszk haszn\u00e1lata, de tapasztalataik szerint egyre nagyobb ar\u00e1nyban viselik az \u00f3r\u00e1kon is a di\u00e1kok, valamint a pedag\u00f3gusok azt. \u00a0\u00a0\u00a0\u00a0Tov\u00e1bbi prevent\u00edv int\u00e9zked\u00e9sek k\u00f6z\u00e9 sorolta a d\u00e9lut\u00e1ni foglalkoz\u00e1sok korl\u00e1toz\u00e1s\u00e1t, az iskol\u00e1n bel\u00fcli kontaktusok sz\u00e1m\u00e1nak cs\u00f6kkent\u00e9s\u00e9t, majd okt\u00f3bert\u0151l a testh\u0151m\u00e9rs\u00e9klet-m\u00e9r\u00e9st. R\u00e1mutatott arra is, hogy a kedden elfogadott t\u00f6rv\u00e9nym\u00f3dos\u00edt\u00e1ssal tov\u00e1bb fog gyorsulni az adatkapcsolatok ki\u00e9p\u00edt\u00e9se az eg\u00e9szs\u00e9g\u00fcgy \u00e9s a tan\u00fcgyi nyilv\u00e1ntart\u00e1sok k\u00f6z\u00f6tt, \u00edgy a val\u00f3s megfert\u0151z\u0151d\u00e9sekr\u0151l gyorsabban kapnak inform\u00e1ci\u00f3kat \u00e9s tudnak d\u00f6nteni az \u00e9rintett int\u00e9zm\u00e9nyekr\u0151l. \u00a0\u00a0\u00a0\u00a0\u00c9rt\u00e9kel\u00e9se szerint az elm\u00falt k\u00e9t h\u00f3napban az t\u00f6rt\u00e9nt, amire sz\u00e1m\u00edtottak, hogy folyamatosak lesznek a megjelen\u0151 fert\u0151z\u0151d\u00e9sek, folyamatosan kell int\u00e9zked\u00e9seket hozniuk egy-egy int\u00e9zm\u00e9nyben, de ez a teljes int\u00e9zm\u00e9nyh\u00e1l\u00f3zatot nem \u00e9rintette \u00e9s nem egyszerre.\u00a0\u00a0 \u00a0\u00a0\u00a0\u00a0\nBese Ferenc, a XXIII. ker\u00fclet f\u00fcggetlen polg\u00e1rmestere k\u00f6sz\u00f6net\u00e9t fejezte ki a fert\u0151tlen\u00edt\u00e9s\u00e9rt, \u00e9rt\u00e9kel\u00e9se szerint ez biztons\u00e1got ny\u00fajt a soroks\u00e1ri iskol\u00e1ba j\u00e1r\u00f3 tanul\u00f3knak, pedag\u00f3gusoknak.\n\u00a0\u00a0\u00a0\u00a0Hozz\u00e1tette: az \u00f6nkorm\u00e1nyzat a saj\u00e1t int\u00e9zm\u00e9nyeit is fert\u0151tlen\u00edti, a tag\u00f3vod\u00e1kat is, de az iskol\u00e1ban zajl\u00f3 fert\u0151tlen\u00edt\u00e9s \u00f3ri\u00e1si seg\u00edts\u00e9g, mert az \u00f6nkorm\u00e1nyzat a honv\u00e9ds\u00e9g \u00e1ltal alkalmazott berendez\u00e9sekkel nem rendelkezik.\u00a0 \u00a0 \u00a0\n\n\nMTI 2020. okt\u00f3ber 28.\n\n"}]