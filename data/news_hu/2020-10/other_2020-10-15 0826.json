[{"date": "2020-10-15 08:26", "url": "https://koronavirus.gov.hu/cikkek/gyorgy-laszlo-foglalkoztatas-nyar-vegere-elerte-tavalyi-szintet", "h1": "Gy\u00f6rgy L\u00e1szl\u00f3: a foglalkoztat\u00e1s a ny\u00e1r v\u00e9g\u00e9re el\u00e9rte a tavalyi szintet", "body": "\nA foglalkoztat\u00e1s m\u00e9rt\u00e9ke augusztusra el\u00e9rte a tavalyi szintet: t\u00f6bb mint 4,5 milli\u00f3an dolgoztak Magyarorsz\u00e1gon - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\n\nGy\u00f6rgy L\u00e1szl\u00f3 a K\u00f6zponti Statisztikai Hivatal jelent\u00e9s\u00e9t \u00e9rt\u00e9kelve felh\u00edvta a figyelmet, 3,8 sz\u00e1zal\u00e9k volt a munkan\u00e9lk\u00fclis\u00e9g, ami a harmadik legjobb adat az Eur\u00f3pai Uni\u00f3ban.\n\u00a0\u00a0\u00a0\u00a0Ugyanakkor augusztusban az ipari termel\u00e9s volumene 2,1 sz\u00e1zal\u00e9kkal elmaradt az egy \u00e9vvel kor\u00e1bbit\u00f3l. A munkanaphat\u00e1st\u00f3l megtiszt\u00edtott adatok szerint a termel\u00e9s enn\u00e9l j\u00f3val kisebb m\u00e9rt\u00e9kben, csak 0,2 sz\u00e1zal\u00e9kkal cs\u00f6kkent, azaz l\u00e9nyeg\u00e9ben az egy \u00e9vvel kor\u00e1bbi szinten maradt.\n\u00a0\u00a0\u00a0\u00a0\u00dagy t\u0171nik - f\u0171zte hozz\u00e1 -, hogy az exportkapacit\u00e1sok is versenyk\u00e9pesek, \u00e9s a megrendel\u00e9s\u00e1llom\u00e1ny n\u00f6veked\u00e9se is bizakod\u00e1sra ad okot.\n\u00a0\u00a0\u00a0\u00a0\"A k\u00f6z\u00e9pt\u00e1von el\u0151tt\u00fcnk \u00e1ll\u00f3 id\u0151szakr\u00f3l pedig azt mondhatjuk, hogy (...) Magyarorsz\u00e1g a t\u00edz legjobb beruh\u00e1z\u00e1si c\u00e9lpont k\u00f6z\u00f6tt van, s k\u00f6zel n\u00e9gyezer milli\u00e1rd forintnyi, a GDP-nk majdnem 10 sz\u00e1zal\u00e9k\u00e1nak megfelel\u0151 \u00faj beruh\u00e1z\u00e1sr\u00f3l sz\u00fcletett d\u00f6nt\u00e9s Magyarorsz\u00e1gon\" - fogalmazott.\n\u00a0\u00a0\u00a0\u00a0A korm\u00e1ny arra sz\u00e1m\u00edt - mondta -, hogy az ipar a k\u00f6vetkez\u0151 h\u00f3napokban is k\u00e9pes lesz a tavalyi szintet hozni a koronav\u00edrus-j\u00e1rv\u00e1ny ellen\u00e9re.\n\u00a0\u00a0\u00a0\u00a0Sz\u00f3lt arr\u00f3l is, a gazdas\u00e1gv\u00e9delmi akci\u00f3terv sor\u00e1n a korm\u00e1ny megv\u00e9dte a munkahelyeket, s\u0151t \u00fajakat hozott l\u00e9tre; most \u00e9s a j\u00f6v\u0151ben els\u0151sorban az \u00faj munkahelyek l\u00e9trehoz\u00e1s\u00e1ra helyezik a hangs\u00falyt, illetve a beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokra.\n\n\nMTI 2020. okt\u00f3ber 15., cs\u00fct\u00f6rt\u00f6k 8:19\n\n"}]