[{"date": "2020-10-03 16:14", "url": "https://koronavirus.gov.hu/cikkek/jarvanyugyi-szabalyok-betartasara-figyelmeztet-kasler-miklos", "h1": "A j\u00e1rv\u00e1ny\u00fcgyi szab\u00e1lyok betart\u00e1s\u00e1ra figyelmeztet K\u00e1sler Mikl\u00f3s", "body": "\nA j\u00e1rv\u00e1ny\u00fcgyi szab\u00e1lyok betart\u00e1s\u00e1ra h\u00edvja fel a figyelmet szombati Facebook-bejegyz\u00e9s\u00e9ben az emberi er\u0151forr\u00e1sok minisztere.\n\nK\u00e1sler Mikl\u00f3s hangs\u00falyozza, hogy a j\u00e1rv\u00e1ny\u00fcgyi szab\u00e1lyok betart\u00e1s\u00e1val h\u00e1rom c\u00e9lt is el\u00e9r\u00fcnk: meg\u00f3vjuk magunkat \u00e9s m\u00e1sok eg\u00e9szs\u00e9g\u00e9t, m\u0171k\u00f6d\u00e9sben tarthatjuk az orsz\u00e1got \u00e9s k\u00edm\u00e9lj\u00fck az eg\u00e9szs\u00e9g\u00fcgyi ell\u00e1t\u00f3rendszert.\nEzek a legfontosabb c\u00e9lok, hiszen az \u00e9let v\u00e9delm\u00e9t \u00e9s az egzisztenci\u00e1lis biztons\u00e1got garant\u00e1lj\u00e1k - teszi hozz\u00e1.\nV\u00e9leked\u00e9se szerint, ugyan a maszkvisel\u00e9s vagy \u00e9ppen a l\u00e9pten-nyomon t\u00f6rt\u00e9n\u0151 k\u00e9zfert\u0151tlen\u00edt\u00e9s sokak sz\u00e1m\u00e1ra k\u00e9nyelmetlen lehet, \u00e1m ezek a k\u00e9nyelmetlens\u00e9gek elt\u00f6rp\u00fclnek az \u00f3vint\u00e9zked\u00e9sek \u00e9s korl\u00e1toz\u00e1sok hat\u00e1soss\u00e1ga \u00e9s eredm\u00e9nyess\u00e9ge mellett.\nUgyanis a koronav\u00edrussal szemben most csak a k\u00f6r\u00fcltekint\u00e9s \u00e9s a kell\u0151 \u00f3vatoss\u00e1g jelenthet v\u00e9delmet - figyelmeztet.\nK\u00f6zl\u00e9se szerint, a\u00a0\u00a0magyar eg\u00e9szs\u00e9g\u00fcgy k\u00e9szen \u00e1ll az el\u0151tt\u00fcnk \u00e1ll\u00f3 id\u0151szak kih\u00edv\u00e1saira.\n\"Orvos-miniszterk\u00e9nt tudom \u00e9s vallom, hogy mindannyiunk \u00e9rdeke els\u0151dlegesen a megbeteged\u00e9sek \u00e9s a fert\u0151z\u00e9s elker\u00fcl\u00e9se\" - fogalmaz a politikus.\n\"Tavasszal Magyarorsz\u00e1g sikerrel vette fel a k\u00fczdelmet a koronav\u00edrus-j\u00e1rv\u00e1nnyal szemben. Ennek a nemzeti \u00f6sszefog\u00e1s \u00e9s egys\u00e9g volt a kulcsa, amelyre az elk\u00f6vetkezend\u0151kben is sz\u00fcks\u00e9g\u00fcnk lesz. Tartsuk be a j\u00e1rv\u00e1ny\u00fcgyi szab\u00e1lyokat \u00e9s vigy\u00e1zzunk egym\u00e1sra! Egy\u00fctt \u00fajra siker\u00fclni fog!\" - \u00edrja Facebook bejegyz\u00e9s\u00e9ben a miniszter.\n\n\nMTI\n\n"}]