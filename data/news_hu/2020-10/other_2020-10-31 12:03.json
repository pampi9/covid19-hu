[{"date": "2020-10-31 12:03", "url": "https://koronavirus.gov.hu/cikkek/halottak-napja-mentok-megemlekezesekhez-kapcsolodo-veszelyekre-figyelmeztetnek", "h1": "Halottak napja - A ment\u0151k a megeml\u00e9kez\u00e9sekhez kapcsol\u00f3d\u00f3 vesz\u00e9lyekre figyelmeztetnek", "body": "\nAz Orsz\u00e1gos Ment\u0151szolg\u00e1lat k\u00f6zlem\u00e9nyben figyelmeztetett a mindenszentek \u00e9s a halottak napi megeml\u00e9kez\u00e9sekhez kapcsol\u00f3d\u00f3 vesz\u00e9lyekre.\n\nAz MTI-hez szombaton eljuttatott k\u00f6zlem\u00e9ny\u00e9ben az \u00e1ll, a balesetvesz\u00e9ly elker\u00fcl\u00e9se \u00e9rdek\u00e9ben a megn\u00f6vekedett forgalomban az aut\u00f3sok k\u00f6zlekedjenek a szok\u00e1sosn\u00e1l is \u00f3vatosabban, a s\u00edrokat felkeres\u0151knek pedig a korai s\u00f6t\u00e9ted\u00e9s miatt hasznos lehet a zsebl\u00e1mpa haszn\u00e1lata a temet\u0151kben.\nAzt k\u00e9rt\u00e9k, hogy k\u00fcl\u00f6n\u00f6sen vigy\u00e1zzanak a temet\u0151be l\u00e1togat\u00f3 kisgyermekekre, hiszen egy meglazult s\u00edrk\u0151 k\u00f6nnyen led\u0151lhet \u00e9s ak\u00e1r hal\u00e1los balesetet is okozhat.\nA temet\u0151k, s\u00edrok felkeres\u00e9se sokaknak komoly fizikai er\u0151pr\u00f3b\u00e1t, megterhel\u00e9st jelent, ez\u00e9rt az alapbetegs\u00e9gben szenved\u0151k \u00e9s az id\u0151s emberek lehet\u0151leg vigy\u00e9k magukkal rendszeresen, vagy sz\u00fcks\u00e9g eset\u00e9n szedett gy\u00f3gyszereiket.\nLehet\u0151leg mindv\u00e9gig viseljenek maszkot \u00e9s tartsanak megfelel\u0151 t\u00e1vols\u00e1got m\u00e1sokt\u00f3l, valamint ker\u00fclj\u00e9k a t\u00f6meget. Amennyiben betegnek \u00e9rzik magukat vagy a koronav\u00edrus-fert\u0151z\u00e9s t\u00fcneteit tapasztalj\u00e1k, maradjanak otthon - olvashat\u00f3 a k\u00f6zlem\u00e9nyben.\n\n\nMTI\n\n"}]