[{"date": "2020-10-15 16:31", "url": "https://koronavirus.gov.hu/cikkek/meg-ket-honapig-ervenyesek-veszelyhelyzet-ideje-alatt-lejart-okmanyok", "h1": "M\u00e9g k\u00e9t h\u00f3napig \u00e9rv\u00e9nyesek a vesz\u00e9lyhelyzet ideje alatt lej\u00e1rt okm\u00e1nyok", "body": "\nDecember 15-ig m\u00e9g \u00e9rv\u00e9nyesek Magyarorsz\u00e1g ter\u00fclet\u00e9n azok az okm\u00e1nyok, amelyek a tavaszi vesz\u00e9lyhelyzet ideje alatt j\u00e1rtak le. A korm\u00e1nyhivatalok arra k\u00e9rik az \u00fcgyfeleket, hogy akik m\u00e9g nem hosszabb\u00edttatt\u00e1k meg szem\u00e9lyi igazolv\u00e1nyukat, \u00fatlevel\u00fcket vagy vezet\u0151i enged\u00e9ly\u00fcket min\u00e9l hamarabb, \u00e9s lehet\u0151s\u00e9g szerint el\u0151zetes id\u0151pontfoglal\u00e1st k\u00f6vet\u0151en keress\u00e9k fel a korm\u00e1nyablakokat.\n\u00a0\n\n\nA koronav\u00edrus j\u00e1rv\u00e1ny els\u0151 hull\u00e1ma sor\u00e1n a szem\u00e9lyes tal\u00e1lkoz\u00e1sok cs\u00f6kkent\u00e9se \u00e9rdek\u00e9ben d\u00f6nt\u00f6tt \u00fagy a korm\u00e1ny, hogy az \u00e1llampolg\u00e1rok 2020. m\u00e1rcius 11. \u00e9s 2020. j\u00falius 3. k\u00f6z\u00f6tt lej\u00e1rt okm\u00e1nyai, valamint a g\u00e9pj\u00e1rm\u0171 forgalmi enged\u00e9lyek \u2013 Magyarorsz\u00e1g ter\u00fclet\u00e9n \u2013 m\u00e9g december 15-ig \u00e9rv\u00e9nyesek maradnak. Az \u00e9rintett 660 ezer lej\u00e1rt, de automatikusan meghosszabb\u00edtott igazolv\u00e1ny k\u00f6z\u00fcl eddig orsz\u00e1gosan m\u00e1r t\u00f6bb mint 280 ezret cser\u00e9ltek \u00fajra, vagy hosszabb\u00edtottak meg a korm\u00e1nyablakok munkat\u00e1rsai, akik a tov\u00e1bbra is k\u00e9szs\u00e9ggel \u00e1llnak az \u00fcgyfelek rendelkez\u00e9s\u00e9re. A gyorsabb \u00e9s k\u00e9nyelmesebb \u00fcgyint\u00e9z\u00e9s, valamint az a 1,5 \u2013 2 m\u00e9teres szoci\u00e1lis t\u00e1vols\u00e1g betart\u00e1sa \u00e9rdek\u00e9ben a korm\u00e1nyhivatalok arra k\u00e9rik az \u00fcgyfeleket, hogy foglaljanak el\u0151zetesen id\u0151pontot a magyarorszag.hu weboldalon vagy a 1818 Korm\u00e1nyzati \u00dcgyf\u00e9lvonalon kereszt\u00fcl. A lej\u00e1rt forgalmi enged\u00e9lyek vonatkoz\u00e1s\u00e1ban a m\u0171szaki vizsga\u00e1llom\u00e1sokat sz\u00fcks\u00e9ges felkeresni.\nA korm\u00e1nyablakok \u00e9s korm\u00e1nyhivatalok \u00fcgyf\u00e9ltereiben k\u00f6telez\u0151 a sz\u00e1jat \u00e9s orrot eltakar\u00f3 maszk visel\u00e9se, a sorsz\u00e1mkiad\u00f3 g\u00e9peket pedig kiz\u00e1r\u00f3lag az \u00fcgyf\u00e9lszolg\u00e1latokon dolgoz\u00f3k kezelik. A fert\u0151z\u00e9sek elker\u00fcl\u00e9se \u00e9rdek\u00e9ben az \u00fcgyf\u00e9lszolg\u00e1latokon k\u00e9zfert\u0151tlen\u00edt\u0151-szereket helyeztek ki, az \u00fcgyf\u00e9lpultokon v\u00e9d\u0151plexit alak\u00edtottak ki, a helyis\u00e9geket pedig rendszeresen fert\u0151tlen\u00edtik. Az \u00fcgyf\u00e9lterekben egy id\u0151ben tart\u00f3zkod\u00f3k maxim\u00e1lis l\u00e9tsz\u00e1m\u00e1t is korl\u00e1tozhatj\u00e1k a hivatalok, ennek kapcs\u00e1n k\u00e9rj\u00fck az \u00fcgyfelek meg\u00e9rt\u00e9s\u00e9t.\n\nKoronav\u00edrus Sajt\u00f3k\u00f6zpont\u00a0\n\n"}]