[{"date": "2020-10-22 15:38", "url": "https://koronavirus.gov.hu/cikkek/itm-meghosszabbodik-taxisok-autocserejenek-hatarideje", "h1": "ITM: meghosszabbodik a taxisok aut\u00f3cser\u00e9j\u00e9nek hat\u00e1rideje", "body": "\nMeghosszabbodik taxisokra vonatkoz\u00f3 szem\u00e9lyg\u00e9pj\u00e1rm\u0171-csere hat\u00e1rideje - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9nyben kiemelt\u00e9k: Magyarorsz\u00e1gnak m\u0171k\u00f6dnie kell, a koronav\u00edrus-j\u00e1rv\u00e1ny alatt mindent meg kell tenni a munkahelyek megv\u00e9d\u00e9s\u00e9\u00e9rt. \u00c9ppen ez\u00e9rt a korm\u00e1ny szerdai \u00fcl\u00e9s\u00e9n t\u00e1mogatta a Fidesz-KDNP f\u0151v\u00e1rosi frakci\u00f3j\u00e1nak javaslat\u00e1t, miszerint 2022. \u00e9v v\u00e9g\u00e9ig nem kell fiatalabbra cser\u00e9lni\u00fck a t\u00edz\u00e9vess\u00e9 v\u00e1l\u00f3 aut\u00f3jukat a taxis v\u00e1llalkoz\u00f3knak, c\u00e9geknek - jelentette be Schanda Tam\u00e1s az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese, parlamenti \u00e9s strat\u00e9giai \u00e1llamtitk\u00e1ra \u00e9s L\u00e1ng Zsolt, a budapesti Fidesz-frakci\u00f3 vezet\u0151je a t\u00e1rca k\u00f6zlem\u00e9nye szerint.\nA d\u00f6nt\u00e9st \u00fcdv\u00f6zli a Budapesti Kereskedelmi \u00e9s Iparkamara is - \u00edrja az ITM.\n\u00a0Az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e1llamtitk\u00e1ra a k\u00f6zlem\u00e9ny szerint hozz\u00e1tette: a k\u00f6nny\u00edt\u00e9s els\u0151sorban a f\u0151v\u00e1rosi vezet\u00e9s \u00e1ltal cserben hagyott budapesti v\u00e1llalkoz\u00f3knak \u00e9s csal\u00e1djaiknak jelent seg\u00edts\u00e9get, de a korm\u00e1nyd\u00f6nt\u00e9s term\u00e9szetesen az orsz\u00e1g m\u00e1s r\u00e9szein dolgoz\u00f3 taxisokra is vonatkozik. A k\u00f6nny\u00edt\u00e9s, azaz a g\u00e9pj\u00e1rm\u0171 fiatalabbra, \u00fajra val\u00f3 cser\u00e9l\u00e9s\u00e9nek halaszt\u00e1s\u00e1ra vonatkoz\u00f3 rendelkez\u00e9s azokra az aut\u00f3kra vonatkozik, amelyek \u00e9letkora a forgalmi enged\u00e9lybe bejegyzett els\u0151 nyilv\u00e1ntart\u00e1sba v\u00e9tel id\u0151pontj\u00e1t\u00f3l sz\u00e1m\u00edtott 10. \u00e9vet 2020. m\u00e1rcius 1. \u00e9s 2022. december 31. k\u00f6z\u00f6tti id\u0151szakban \u00e9ri el - ismerteti az ITM k\u00f6zlem\u00e9ny\u00e9ben.\nHangs\u00falyozt\u00e1k, hogy a korm\u00e1ny m\u00e1s eszk\u00f6zzel is seg\u00edti a taxisokat: egy idei, m\u00e1r lez\u00e1rt p\u00e1ly\u00e1zatnak k\u00f6sz\u00f6nhet\u0151en mintegy 280 elektromos aut\u00f3t v\u00e1s\u00e1rolhatnak a v\u00e1llalkoz\u00f3k, c\u00e9gek, a t\u00e1mogat\u00e1s a v\u00e9tel\u00e1r 55 sz\u00e1zal\u00e9k\u00e1t is el\u00e9rheti. A 2,3 milli\u00e1rd forint keret\u00f6sszeg\u0171 ki\u00edr\u00e1s nemcsak a taxisoknak jelent nagy anyagi seg\u00edts\u00e9get, hanem kl\u00edma- \u00e9s term\u00e9szetv\u00e9delmi szempontb\u00f3l is kedvez\u0151 hat\u00e1ssal b\u00edr - t\u00e1j\u00e9koztatott az ITM.\nMTI 2020. okt\u00f3ber 22., cs\u00fct\u00f6rt\u00f6k 15:17\n\n"}]