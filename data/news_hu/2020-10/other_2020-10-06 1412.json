[{"date": "2020-10-06 14:12", "url": "https://koronavirus.gov.hu/cikkek/az-orvosok-tobblepcsos-beremeleserol-dontott-parlament", "h1": "Az orvosok t\u00f6bbl\u00e9pcs\u0151s b\u00e9remel\u00e9s\u00e9r\u0151l d\u00f6nt\u00f6tt a parlament", "body": "\nAz orvosok jelent\u0151s m\u00e9rt\u00e9k\u0171, j\u00f6v\u0151re indul\u00f3, t\u00f6bbl\u00e9pcs\u0151s b\u00e9remel\u00e9s\u00e9r\u0151l d\u00f6nt\u00f6tt kedden az Orsz\u00e1ggy\u0171l\u00e9s.\u00a0A korm\u00e1ny elk\u00f6telezett a magyar eg\u00e9szs\u00e9g\u00fcgyi dolgoz\u00f3k \u00e9s orvosok munk\u00e1j\u00e1nak megbecs\u00fcl\u00e9se mellett, ezt az elvet k\u00f6vett\u00fck m\u00e1r a koronav\u00edrus-j\u00e1rv\u00e1ny el\u0151tt is, most a j\u00e1rv\u00e1ny idej\u00e9n pedig m\u00e9g ink\u00e1bb szeretn\u00e9nk kifejezni megbecs\u00fcl\u00e9s\u00fcnket az orvosok munk\u00e1ja ir\u00e1nt.\n\n\nA Guly\u00e1s Gergely Minisztereln\u00f6ks\u00e9get vezet\u0151 miniszter \u00e9s K\u00e1sler Mikl\u00f3s, az emberi er\u0151forr\u00e1sok minisztere \u00e1ltal beny\u00fajtott, az eg\u00e9szs\u00e9g\u00fcgyi szolg\u00e1lati jogviszonyr\u00f3l sz\u00f3l\u00f3 t\u00f6rv\u00e9nyt egyhang\u00falag, 165 igen szavazattal fogadta el a parlament.\n\u00a0\u00a0\u00a0\u00a0A jogszab\u00e1ly egyik \u00fajdons\u00e1ga, hogy l\u00e9trehozza az eg\u00e9szs\u00e9g\u00fcgyi szolg\u00e1lati jogviszonyt; a j\u00f6v\u0151ben \u00e1llami vagy \u00f6nkorm\u00e1nyzati eg\u00e9szs\u00e9g\u00fcgyi szolg\u00e1ltat\u00f3n\u00e1l csak ilyen jogviszony keret\u00e9ben lehet eg\u00e9szs\u00e9g\u00fcgyi tev\u00e9kenys\u00e9get v\u00e9gezni.\n\u00a0\u00a0\u00a0\u00a0R\u00f6gz\u00edtett\u00e9k a b\u00e9remel\u00e9s, az illetm\u00e9nysz\u00e1m\u00edt\u00e1s \u00e9s min\u0151s\u00edt\u00e9s kereteit, tov\u00e1bb\u00e1 a jogviszonnyal j\u00e1r\u00f3 szolg\u00e1lati elismer\u00e9seket, a szabads\u00e1gra, a munkaid\u0151re, a nyilv\u00e1ntart\u00e1s\u00e1ra vonatkoz\u00f3 szab\u00e1lyokat.\n\u00a0\u00a0\u00a0\u00a0A foglalkoztat\u00e1st, a fizet\u00e9st, a min\u0151s\u00edt\u00e9st, az illetm\u00e9nyen k\u00edv\u00fcli juttat\u00e1sokat \u00e9rint\u0151 r\u00e9szletszab\u00e1lyokat a korm\u00e1ny rendeletben hat\u00e1rozza meg.\n\u00a0\u00a0\u00a0\u00a0Az \u00f6sszef\u00e9rhetetlens\u00e9gi szab\u00e1lyok k\u00f6z\u00f6tt szerepel, hogy az eg\u00e9szs\u00e9g\u00fcgyi szolg\u00e1lati jogviszonyban \u00e1ll\u00f3 szem\u00e9ly csak a korm\u00e1ny \u00e1ltal kijel\u00f6lt szerv el\u0151zetes enged\u00e9ly\u00e9vel l\u00e9tes\u00edthet tov\u00e1bbi munkav\u00e9gz\u00e9sre ir\u00e1nyul\u00f3 jogviszonyt, ide\u00e9rtve m\u00e1s keres\u0151foglalkoztat\u00e1st, valamint d\u00edjaz\u00e1s ellen\u00e9ben folytatott tev\u00e9kenys\u00e9get is.\n\u00a0\u00a0\u00a0\u00a0Kiv\u00e9telt k\u00e9pez ezen szab\u00e1ly al\u00f3l a tudom\u00e1nyos, oktat\u00f3i, m\u0171v\u00e9szeti, lektori, szerkeszt\u0151i, jogi oltalom al\u00e1 es\u0151 szellemi tev\u00e9kenys\u00e9g, a nevel\u0151sz\u00fcl\u0151i foglalkoztat\u00e1si jogviszony. De ezen tev\u00e9kenys\u00e9gekhez is sz\u00fcks\u00e9ges a korm\u00e1nyzati szerv el\u0151zetes enged\u00e9lye, ha a munkav\u00e9gz\u00e9s id\u0151tartama r\u00e9szben azonos az eg\u00e9szs\u00e9g\u00fcgyi szolg\u00e1lati jogviszonyban \u00e1ll\u00f3 szem\u00e9ly munkaidej\u00e9vel.\n\u00a0\u00a0\u00a0\u00a0A betegek r\u00e9sz\u00e9re ny\u00fajtott ell\u00e1t\u00e1sok nyomon k\u00f6vethet\u0151s\u00e9g\u00e9vel magyar\u00e1zz\u00e1k azt a szab\u00e1lyt, hogy s\u00fcrg\u0151s eset kiv\u00e9tel\u00e9vel az orvos nem l\u00e1that el olyan beteget, akinek - m\u00e1s jogviszonya keret\u00e9ben - m\u00e1r kezelte ugyanazt a betegs\u00e9g\u00e9t. Ezen korl\u00e1toz\u00e1s al\u00f3l is felment\u00e9s adhat\u00f3 azonban egyes korm\u00e1nyrendeletben meghat\u00e1rozott esetekben, p\u00e9ld\u00e1ul a sz\u00fcl\u00e9szeti-n\u0151gy\u00f3gy\u00e1szati szakter\u00fcleten.\n\u00a0\u00a0\u00a0\u00a0A t\u00f6rv\u00e9ny szerint a j\u00f6v\u0151ben az orvos az \u0151t foglalkoztat\u00f3 eg\u00e9szs\u00e9g\u00fcgyi szolg\u00e1ltat\u00f3 sz\u00e9khely\u00e9n vagy telephely\u00e9n nem v\u00e9gezhet olyan eg\u00e9szs\u00e9g\u00fcgyi tev\u00e9kenys\u00e9get, amire az eg\u00e9szs\u00e9g\u00fcgyi szolg\u00e1lati jogviszonya nem terjed ki.\n\u00a0\u00a0\u00a0\u00a0A gyakorlati id\u0151t figyelembe vev\u0151, a Magyar Orvosi Kamara (MOK) javaslat\u00e1n alapul\u00f3 b\u00e9remel\u00e9s 2021. janu\u00e1r 1-j\u00e9n kezd\u0151dik \u00e9s 2023-ig tart, \u00e9rinti az orvosokat, szakorvosokat, fogorvosokat, szakfogorvosokat, gy\u00f3gyszer\u00e9szeket, szakgy\u00f3gyszer\u00e9szeket, tov\u00e1bb\u00e1 a korm\u00e1nyrendeletben meghat\u00e1rozott munkak\u00f6rben foglalkoztatott, egy\u00e9b, nem eg\u00e9szs\u00e9g\u00fcgyi v\u00e9gzetts\u00e9ggel eg\u00e9szs\u00e9g\u00fcgyi szolg\u00e1lati jogviszonyban foglalkoztatottakat.\n\u00a0\u00a0\u00a0\u00a0Egy kezd\u0151 orvos j\u00f6v\u0151re brutt\u00f3 481 ezer forintot kap, egy 16-20 \u00e9ve a p\u00e1ly\u00e1n l\u00e9v\u0151 t\u00e1rsa m\u00e1r t\u00f6bb mint egymilli\u00f3 forinttal sz\u00e1molhat, m\u00edg egy t\u00f6bb mint 41 \u00e9ve a p\u00e1ly\u00e1n l\u00e9v\u0151 koll\u00e9g\u00e1juk fizet\u00e9se 1,6 milli\u00f3 forint lesz.\n\u00a0\u00a0\u00a0\u00a02022-t\u0151l egy kezd\u0151 orvos fizet\u00e9se 619 ezer forint lesz, egy 16-20 \u00e9ves gyakorlati id\u0151vel rendelkez\u0151 orvos 1,3 milli\u00f3 forintot kaphat, m\u00edg t\u00f6bb mint 41 \u00e9v orvosl\u00e1s ut\u00e1n 2,1 milli\u00f3 forint lehet a fizet\u00e9s.\n\u00a0\u00a0\u00a0\u00a02023 janu\u00e1rj\u00e1t\u00f3l 687 ezer forintra emelkedik a kezd\u0151 orvosok - jelenleg 255 ezer forintos - b\u00e9re, 16-20 \u00e9v orvosi p\u00e1lya ut\u00e1n k\u00f6zel m\u00e1sf\u00e9l milli\u00f3 forint lesz a fizet\u00e9s, m\u00edg t\u00f6bb mint 41 \u00e9v gyakorlati id\u0151 eset\u00e9n 2,3 milli\u00f3 forint az illetm\u00e9ny.\n\u00a0\u00a0\u00a0\u00a0A MOK tiltakozott miatta, majd az Orsz\u00e1ggy\u0171l\u00e9s t\u00f6rv\u00e9nyalkot\u00e1si bizotts\u00e1ga javaslat\u00e1ra t\u00f6r\u00f6lt\u00e9k az el\u0151terjeszt\u00e9sb\u0151l azt a rendelkez\u00e9st, hogy p\u00e9ld\u00e1ul min\u0151s\u00edt\u00e9s alapj\u00e1n 20 sz\u00e1zal\u00e9kkal cs\u00f6kkenthet\u0151 az orvosok fizet\u00e9se.\n\u00a0\u00a0\u00a0\u00a0A t\u00f6rv\u00e9ny b\u00fcntethet\u0151v\u00e9 tette a h\u00e1lap\u00e9nzt oly m\u00f3don, hogy a veszteget\u00e9s \u00e9s a veszteget\u00e9s elfogad\u00e1sa b\u00fcntet\u0151 t\u00f6rv\u00e9nyk\u00f6nyvbeli t\u00e9ny\u00e1ll\u00e1s\u00e1t kieg\u00e9sz\u00edtett\u00e9k a jogtalan el\u0151ny ad\u00e1s\u00e1val \u00e9s elfogad\u00e1s\u00e1val. A m\u00f3dos\u00edt\u00e1s szerint aki jogtalan el\u0151nyt ad vagy \u00edg\u00e9r, v\u00e9ts\u00e9g miatt egy \u00e9vig terjed\u0151 szabads\u00e1gveszt\u00e9ssel b\u00fcntetend\u0151.\n\u00a0\u00a0\u00a0\u00a0Arr\u00f3l, mi sz\u00e1m\u00edt jogtalan el\u0151nynek, az eg\u00e9szs\u00e9g\u00fcgyr\u0151l sz\u00f3l\u00f3 t\u00f6rv\u00e9ny rendelkezik. Ez alapj\u00e1n az eg\u00e9szs\u00e9g\u00fcgyi dolgoz\u00f3, az orvos semmilyen p\u00e9nzbeli, gazdas\u00e1gi vagy term\u00e9szetbeni ellenszolg\u00e1ltat\u00e1st nem k\u00e9rhet, illetve nem fogadhat el.\n\u00a0\u00a0\u00a0\u00a0A kezel\u00e9s ut\u00e1n az eg\u00e9sz\u00e9g\u00fcgyi dolgoz\u00f3 elfogadhat egy alkalommal olyan t\u00e1rgyat, amelynek \u00e9rt\u00e9ke nem haladja meg a mindenkori minim\u00e1lb\u00e9r havi \u00f6sszeg\u00e9nek 5 sz\u00e1zal\u00e9k\u00e1t (jelenleg a nyolcezer forintot).\n\u00a0\u00a0\u00a0\u00a0Lehet\u0151v\u00e9 tett\u00e9k a hat\u00e1rozott id\u0151re, legfeljebb egy \u00e9vre t\u00f6rt\u00e9n\u0151 kirendel\u00e9st. Ez egy \u00e9vvel meghosszab\u00edthat\u00f3. A kirendel\u00e9sr\u0151l legal\u00e1bb t\u00edz munkanappal kor\u00e1bban, \u00edr\u00e1sban kell t\u00e1j\u00e9koztatni az \u00e9rintettet, annak v\u00e1rhat\u00f3 id\u0151tartam\u00e1val egy\u00fctt.\n\u00a0\u00a0\u00a0\u00a0A t\u00f6rv\u00e9ny november 18-\u00e1n l\u00e9p hat\u00e1lyba, legt\u00f6bb rendelkez\u00e9s\u00e9t janu\u00e1r elsej\u00e9t\u0151l kell alkalmazni, \u00edgy az \u00e9rintettek jogviszonya is ekkora alakul \u00e1t eg\u00e9szs\u00e9g\u00fcgyi szolg\u00e1lati jogviszonny\u00e1.\n\u00a0\u00a0\u00a0\u00a0Az enged\u00e9lyk\u00f6teless\u00e9 v\u00e1l\u00f3 tev\u00e9kenys\u00e9gek tov\u00e1bbi folytat\u00e1sa \u00e9rdek\u00e9ben m\u00e1rcius 1-j\u00e9ig kell k\u00e9rv\u00e9nyt beny\u00fajtani.\n\u00a0\u00a0\u00a0\u00a0Az eg\u00e9szs\u00e9g\u00fcgyi szolg\u00e1ltat\u00f3 vezet\u0151je d\u00f6nthet arr\u00f3l, hogy az \u00e1ltala vezetett int\u00e9zm\u00e9nyben nem janu\u00e1r elsej\u00e9n, hanem k\u00e9s\u0151bb kezdik el alkalmazni a t\u00f6rv\u00e9nyt, de \u00e1prilis 1-j\u00e9n\u00e9l ez nem lehet k\u00e9s\u0151bbi id\u0151pont. Ebben az esetben az orvosok kor\u00e1bbi illetm\u00e9nye \u00e9s az \u00faj illetm\u00e9nye k\u00f6z\u00f6tti k\u00fcl\u00f6nb\u00f6zetet a 2020. m\u00e1rciusi fizet\u00e9ssel egyidej\u0171leg, legk\u00e9s\u0151bb 2021. \u00e1prilis 5-\u00e9n kell kifizetni.\n\n\nMTI;\u00a0Koronav\u00edrus Sajt\u00f3k\u00f6zpont\n\n"}]