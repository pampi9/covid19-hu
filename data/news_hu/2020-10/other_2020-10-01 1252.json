[{"date": "2020-10-01 12:52", "url": "https://koronavirus.gov.hu/cikkek/orban-jovo-ev-elejen-megkezdodik-13-havi-nyugdij-visszaepitese", "h1": "Orb\u00e1n: j\u00f6v\u0151 \u00e9v elej\u00e9n megkezd\u0151dik a 13. havi nyugd\u00edj vissza\u00e9p\u00edt\u00e9se", "body": "\nJ\u00f6v\u0151 \u00e9v elej\u00e9n megkezdj\u00fck a 13. havi nyugd\u00edj vissza\u00e9p\u00edt\u00e9s\u00e9t - jelentette be Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n, az id\u0151sek vil\u00e1gnapj\u00e1n.\n\n\nA korm\u00e1nyf\u0151 a Facebookon k\u00f6zz\u00e9tett vide\u00f3j\u00e1ban az Id\u0151s\u00fcgyi Tan\u00e1cs \u00fcl\u00e9se ut\u00e1n k\u00f6z\u00f6lte: a legfontosabb t\u00e9ma a 13. havi nyugd\u00edj volt, hiszen mindenkit az izgat, hogy miut\u00e1n a j\u00e1rv\u00e1ny nemcsak az embereket, hanem a gazdas\u00e1got is megviseli, vajon lehet\u0151s\u00e9g lesz-e a arra, hogy a kor\u00e1bban v\u00e1llaltak szerint a 13. havi nyugd\u00edj vissza\u00e9p\u00edt\u00e9se megkezd\u0151dj\u00f6n.\n\u00a0\u00a0\u00a0\u00a0\"Egy\u00e9rtelm\u0171 \u00e9s vil\u00e1gos v\u00e1laszt adtam a korm\u00e1ny \u00e9s a p\u00e9nz\u00fcgyminiszter nev\u00e9ben: a k\u00f6vetkez\u0151 \u00e9v elej\u00e9n megkezdj\u00fck a 13. havi nyugd\u00edj vissza\u00e9p\u00edt\u00e9s\u00e9t, j\u00e1rv\u00e1ny ide vagy oda\" - jelentette ki Orb\u00e1n Viktor.\n\u00a0\u00a0\u00a0\u00a0A k\u00f6vetkez\u0151 h\u00f3napok az id\u0151sek szempontj\u00e1b\u00f3l nehezek lesznek, mert az orsz\u00e1g v\u00e1laszt\u00f3polg\u00e1rai \u00fagy d\u00f6nt\u00f6ttek, hogy \u0151sszel nem z\u00e1rjuk le \u00fajra az orsz\u00e1g m\u0171k\u00f6d\u00e9s\u00e9t, hanem folyamatosan m\u0171k\u00f6d\u00e9sben tartjuk az int\u00e9zm\u00e9nyeket, az iskol\u00e1kat, a munkahelyeket, a sportl\u00e9tes\u00edtm\u00e9nyeket, a sz\u00ednh\u00e1zakat \u00e9s az Id\u0151s\u00fcgyi Tan\u00e1cshoz hasonl\u00f3 f\u00f3rumokat is - folytatta a minisztereln\u00f6k.\n\u00a0\u00a0\u00a0\u00a0Hangs\u00falyozta: ez fokozott figyelmet k\u00f6vetel mindenkit\u0151l; a fiatalabbakt\u00f3l, de az id\u0151sekt\u0151l is, hiszen a vesz\u00e9ly jelent\u0151s. Jelezte: az Id\u0151s\u00fcgyi Tan\u00e1cs \u00fcl\u00e9s\u00e9t is fokozott biztons\u00e1gi int\u00e9zked\u00e9sek mellett tartott\u00e1k meg.\n\u00a0\u00a0\u00a0\u00a0\"Ha nem vigy\u00e1zunk \u00e9s nem figyel\u00fcnk egym\u00e1sra, sok \u00e9letet vesz\u00edt\u00fcnk el, olyanokat is, amelyeket egy\u00e9bk\u00e9nt megmenthett\u00fcnk volna\" - mondta Orb\u00e1n Viktor.\n\nMTI 2020. okt\u00f3ber 1.\n\n"}]