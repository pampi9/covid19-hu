[{"date": "2020-10-30 10:59", "url": "https://koronavirus.gov.hu/cikkek/szijjarto-kormany-46-cegnek-nyujt-kulpiacra-jutasi-tamogatast", "h1": "Szijj\u00e1rt\u00f3: a korm\u00e1ny 46 c\u00e9gnek ny\u00fajt k\u00fclpiacra jut\u00e1si t\u00e1mogat\u00e1st", "body": "\nA korm\u00e1ny 46 c\u00e9gnek, k\u00e9tmilli\u00e1rd forint \u00e9rt\u00e9kben ny\u00fajt k\u00fclpiacra jut\u00e1si t\u00e1mogat\u00e1st annak \u00e9rdek\u00e9ben, hogy a vil\u00e1gj\u00e1rv\u00e1ny miatt meg\u00fcresed\u0151 exportpiacokra be tudjanak t\u00f6rni - jelentette be a k\u00fclgazdas\u00e1gi \u00e9s k\u00fcl\u00fcgyminiszter V\u00e1mosszabadiban a HRC Europe Kft. t\u00e1mogat\u00f3i okirat\u00e1nak \u00e1tad\u00e1s\u00e1n p\u00e9nteken.\n\n\nSzijj\u00e1rt\u00f3 P\u00e9ter \u00fagy fogalmazott: a koronav\u00edrus-j\u00e1rv\u00e1ny hat\u00e1s\u00e1ra \u00faj vil\u00e1ggazdas\u00e1gi korszak indult, amely nagy versennyel kezd\u0151d\u00f6tt. A korm\u00e1ny c\u00e9lja az, hogy a vil\u00e1gj\u00e1rv\u00e1ny miatt l\u00e9trej\u00f6v\u0151 piaci r\u00e9seket min\u00e9l t\u00f6bb magyar v\u00e1llalat tudja kihaszn\u00e1lni, be tudjanak t\u00f6rni ezekbe az \u00fcres piaci poz\u00edci\u00f3kba - tette hozz\u00e1.\n\u00a0\u00a0\u00a0\u00a0\u00dagy fogalmazott: \u00faj dimenzi\u00f3t jelent a magyar gazdas\u00e1gban, hogy m\u00e1r a legkisebb magyar csal\u00e1di v\u00e1llalkoz\u00e1sok k\u00f6z\u00fcl is egyre t\u00f6bben \u00e9rnek el nemzetk\u00f6zi sikereket, t\u00f6rnek be a k\u00fclf\u00f6ldi piacokra.\n\u00a0\u00a0\u00a0\u00a0Ehhez azonban kem\u00e9ny munk\u00e1ra van sz\u00fcks\u00e9g, m\u00e1rk\u00e1t kell \u00e9p\u00edteni k\u00fclf\u00f6ld\u00f6n, digit\u00e1lis fel\u00fcleteket kell fejleszteni, \u00e9s el kell jutni a leend\u0151 vev\u0151kh\u00f6z is - emelte ki a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0R\u00e1mutatott: a sikerre ott van a legnagyobb lehet\u0151s\u00e9g ahol a magyarok speci\u00e1list, egyedit tudnak el\u0151\u00e1ll\u00edtani. Szijj\u00e1rt\u00f3 P\u00e9ter ilyen ter\u00fcletnek nevezte az \u00e9lelmiszerek csomagol\u00e1s\u00e1hoz kapcsol\u00f3d\u00f3 g\u00e9pek el\u0151\u00e1ll\u00edt\u00e1s\u00e1t, gy\u00e1rt\u00e1s\u00e1t, szervizel\u00e9s\u00e9t, fenntart\u00e1s\u00e1t, ami egy olyan speci\u00e1lis \u00e1gazat, amelyben Eur\u00f3p\u00e1ban is csak n\u00e9h\u00e1ny szerepl\u0151 van.\n\u00a0\u00a0\u00a0\u00a0A HRC Europe Kft. - melynek \u00e1rbev\u00e9tele 99 sz\u00e1zal\u00e9kban exportb\u00f3l sz\u00e1rmazik - a 23,5 milli\u00f3 forintos strat\u00e9giai terveihez elnyert 11 milli\u00f3 forintos korm\u00e1nyzati t\u00e1mogat\u00e1s seg\u00edts\u00e9g\u00e9vel keleti piacokon tudja meger\u0151s\u00edteni poz\u00edci\u00f3it, \u00e9s \u00faj exportpiacokat is tud szerezni - mondta a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0Kit\u00e9rt arra is: a keleti nyit\u00e1s strat\u00e9gi\u00e1j\u00e1nak k\u00f6sz\u00f6nhet\u0151en t\u00edz \u00e9v alatt 22 sz\u00e1zal\u00e9kkal n\u0151tt Magyarorsz\u00e1g keleti exportja, tavaly pedig a legt\u00f6bb munkahelyteremt\u0151 beruh\u00e1z\u00e1s is egy keleti orsz\u00e1gb\u00f3l \u00e9rkezett Magyarorsz\u00e1gra.\n\n\n\u00a0\u00a0\u00a0\u00a0Nagy Istv\u00e1n agr\u00e1rminiszter a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151jek\u00e9nt m\u00e9ltatta a HRC Europe Ktf-t, amelyet klasszikus csal\u00e1di v\u00e1llalkoz\u00e1snak nevezett. Azt mondta, az ilyen c\u00e9gek mobilisak, gyorsan tudnak reag\u00e1lni, a helyi gazdas\u00e1got er\u0151s\u00edtik \u00e9s a vid\u00e9k megmarad\u00e1s\u00e1t seg\u00edtik.\n\u00a0\u00a0\u00a0\u00a0Horv\u00e1th \u00c1rp\u00e1d a 2006-ban alakult, a foly\u00e9kony \u00e9lelmiszerek pet-palackjait fr\u00f6ccs\u00f6nt\u0151 berendez\u00e9sek szervizel\u00e9s\u00e9vel \u00e9s alkatr\u00e9szeinek biztos\u00edt\u00e1s\u00e1val foglalkoz\u00f3 HRC Europe Kft. \u00fcgyvezet\u0151 igazgat\u00f3ja elmondta: az elm\u00falt h\u00e1rom \u00e9vben 36 orsz\u00e1gba export\u00e1ltak. F\u0151 exportpiacuk az EU, a legnagyobb volumenben az Egyes\u00fclt Kir\u00e1lys\u00e1ggal, N\u00e9metorsz\u00e1ggal, Spanyolorsz\u00e1ggal, Franciaorsz\u00e1ggal \u00e9s Belgiummal, Olaszorsz\u00e1ggal kereskednek.\n\u00a0\u00a0\u00a0\u00a0A t\u00e1mogatott projekt seg\u00edts\u00e9g\u00e9vel exportpiacaikon er\u0151s\u00edten\u00e9k meg jelenl\u00e9t\u00fcket, nemzetk\u00f6zi szakipari foly\u00f3iratokban val\u00f3 megjelen\u00e9ssel, valamint nemzetk\u00f6zi csomagol\u00e1s- \u00e9s \u00e9lelmiszer technol\u00f3gi\u00e1val foglalkoz\u00f3 ki\u00e1ll\u00edt\u00e1son val\u00f3 r\u00e9szv\u00e9tellel - mondta. Emellett j\u00f6v\u0151re Jap\u00e1nban is felkeresnek t\u00f6bb vev\u0151t.\n\u00a0\u00a0\u00a0\u00a0Elektronikusan beny\u00fajtott besz\u00e1mol\u00f3ja szerint a HRC Europe Kft. tavalyi \u00e1rbev\u00e9tele 424 milli\u00f3 forint felett volt, ad\u00f3z\u00e1s el\u0151tti eredm\u00e9nye meghaladta a 63 milli\u00f3 forintot.\n\n\nMTI 2020. okt\u00f3ber 30.\n\n"}]