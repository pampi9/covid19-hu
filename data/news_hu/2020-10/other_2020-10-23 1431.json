[{"date": "2020-10-23 14:31", "url": "https://koronavirus.gov.hu/cikkek/tisztifoorvos-masodik-hullam-meredeken-emelkedo-szakasza-figyelheto-meg", "h1": "Tisztif\u0151orvos: a m\u00e1sodik hull\u00e1m meredeken emelked\u0151 szakasza figyelhet\u0151 meg", "body": "\nA koronav\u00edrus-j\u00e1rv\u00e1ny m\u00e1sodik hull\u00e1m\u00e1nak meredeken emelked\u0151 szakasza figyelhet\u0151 meg, ami miatt sz\u00e1m\u00edtani kell a fert\u0151z\u00f6ttek sz\u00e1m\u00e1nak tov\u00e1bbi n\u00f6veked\u00e9s\u00e9re - nyilatkozta az orsz\u00e1gos tisztif\u0151orvos a k\u00f6zm\u00e9di\u00e1nak.\n\nM\u00fcller Cec\u00edlia \u00fagy fogalmazott, a j\u00e1rv\u00e1ny m\u00e1sodik hull\u00e1m\u00e1nak nagyon akt\u00edv szakasza figyelhet\u0151 meg Eur\u00f3p\u00e1ban, valamint az eg\u00e9sz vil\u00e1gon, \u00e9s ez al\u00f3l Magyarorsz\u00e1g sem kiv\u00e9tel.\nAz elm\u00falt 24 \u00f3r\u00e1ban 2066 pozit\u00edv esetet mutattak ki, a j\u00e1rv\u00e1ny kezdete \u00f3ta \u00edgy m\u00e1r 52 278 magyarorsz\u00e1gi igazolt fert\u0151z\u00f6ttet regisztr\u00e1ltak - k\u00f6z\u00f6lte.\nKiemelte, jelenleg 2209 beteget \u00e1polnak k\u00f3rh\u00e1zban, 200-an vannak l\u00e9legeztet\u0151g\u00e9pen. M\u00fcller Cec\u00edlia elmondta, a kock\u00e1zati csoportokba tartoz\u00f3 betegekn\u00e9l m\u00e1r k\u00f6z\u00e9ps\u00falyos esetekben is javasolj\u00e1k a k\u00f3rh\u00e1zi kezel\u00e9st, bizonyos alapbetegs\u00e9gek eset\u00e9n ugyanis ak\u00e1r \u00f3r\u00e1r\u00f3l \u00f3r\u00e1ra romolhat a fert\u0151z\u00f6ttek eg\u00e9szs\u00e9gi \u00e1llapota.\nA tisztif\u0151orvos arra k\u00e9rte a k\u00f3rh\u00e1zba ker\u00fcl\u0151ket, ne ijedjenek meg, az eg\u00e9szs\u00e9g\u00fcgyi int\u00e9zm\u00e9nyekben biztons\u00e1gos \u00e9s gyors ell\u00e1t\u00e1sra sz\u00e1m\u00edthatnak.\nSz\u00f3lt arr\u00f3l is, hogy az elm\u00falt napokban bevezetett \u00fagynevezett antig\u00e9n alap\u00fa gyorsteszteknek k\u00f6sz\u00f6nhet\u0151en m\u00e1r a k\u00f3rh\u00e1zba \u00e9rkez\u00e9s el\u0151tt meg\u00e1llap\u00edthat\u00f3 az esetleges fert\u0151z\u00f6tts\u00e9g, ami nagy seg\u00edts\u00e9get jelent az int\u00e9zm\u00e9nyeknek.\nM\u00fcller Cec\u00edlia eml\u00e9keztetett, a korm\u00e1ny d\u00f6nt\u00e9se alapj\u00e1n p\u00e9ntekt\u0151l a szabadt\u00e9ri rendezv\u00e9nyeken \u00e9s sportesem\u00e9nyeken is maszkot kell viselni, mivel az j\u00f3l bev\u00e1lt megel\u0151z\u0151 eszk\u00f6z, ugyanis t\u00f6bb mint 80 sz\u00e1zal\u00e9k feletti v\u00e9delmet ny\u00fajt a visel\u0151j\u00e9nek \u00e9s a vele \u00e9rintkez\u0151knek.\nA tisztif\u0151orvos a di\u00e1kok \u0151szi sz\u00fcnet\u00e9re tekintettel arra k\u00e9rte a sz\u00fcl\u0151ket, ne szervezzenek m\u00e1s gyerekekkel k\u00f6z\u00f6s programokat, hanem maradjanak saj\u00e1t h\u00e1ztart\u00e1sukban gyermekeikkel.\nKiemelte, 100 ezer 6 \u00e9s 35 h\u00f3nap k\u00f6z\u00f6tti gyerekeknek val\u00f3 influenza elleni olt\u00e1st rendeltek, amelyekhez a h\u00e1ziorvosok a j\u00f6v\u0151 h\u00e9tt\u0151l juthatnak hozz\u00e1. Ez a mennyis\u00e9g elegend\u0151 lesz a legkisebbek beolt\u00e1s\u00e1ra, tov\u00e1bb\u00e1 a korm\u00e1ny d\u00f6nt\u00e9se \u00e9rtelm\u00e9ben ingyenes hozz\u00e1f\u00e9rhet\u0151, \u00edgy nem jelent majd t\u00f6bbletterhet a csal\u00e1doknak - mondta M\u00fcller Cec\u00edlia, majd megjegyezte, unok\u00e1i minden \u00e9vben megkapj\u00e1k ezt a v\u00e9d\u0151olt\u00e1st.\nK\u00f6z\u00f6lte, a Richter magyar gy\u00f3gyszergy\u00e1rt\u00f3 c\u00e9g rendelkez\u00e9s\u00fckre bocs\u00e1totta a remdesivir nev\u0171 k\u00e9sz\u00edtm\u00e9nyt a klinikai vizsg\u00e1latokra. Ezt a szert az orvosok - m\u00e1s beavatkoz\u00e1sok megl\u00e9te mellett - eddig hat\u00e9konynak \u00edt\u00e9lt\u00e9k a koronav\u00edrus ellen.\nM\u00fcller Cec\u00edlia k\u00f6z\u00f6lte: 41 k\u00f3rh\u00e1zban \u00e1polnak koronav\u00edrusos beteget, c\u00e9ljuk, hogy a j\u00f6v\u0151ben koncentr\u00e1ltabban kezelhess\u00e9k \u0151ket.\nHangs\u00falyozta, a v\u00e9dekez\u00e9s els\u0151 vonal\u00e1ba emelt egyetemi k\u00f3rh\u00e1zakban \u00f3ri\u00e1si kapacit\u00e1sok vannak.\nA tisztif\u0151orvos elmondta, Magyarorsz\u00e1g az Eur\u00f3pai Uni\u00f3 k\u00f6z\u00e9pmez\u0151ny\u00e9ben van a koronav\u00edrus fert\u0151z\u00f6tts\u00e9g \u00e9s elhal\u00e1loz\u00e1sa ar\u00e1ny\u00e1ban. Megjegyezte ugyanakkor, hogy az adatok gy\u0171jt\u00e9se nemzetk\u00f6zileg nem egys\u00e9ges, Magyarorsz\u00e1g p\u00e9ld\u00e1ul minden olyan, ak\u00e1r hal\u00e1los betegs\u00e9gben szenved\u0151 elhunytat is a koronav\u00edrus \u00e1ldozatak\u00e9nt tart sz\u00e1mon, akin\u00e9l valaha diagnosztiz\u00e1lt\u00e1k a fert\u0151z\u00f6tts\u00e9get.\n\n\nMTI\n\n"}]