[{"date": "2020-10-21 13:56", "url": "https://koronavirus.gov.hu/cikkek/operativ-torzs-egy-honap-alatt-tobb-mint-1500-rendori-intezkedesre-volt-szukseg", "h1": "Operat\u00edv t\u00f6rzs: egy h\u00f3nap alatt t\u00f6bb mint 1500 rend\u0151ri int\u00e9zked\u00e9sre volt sz\u00fcks\u00e9g", "body": "\nAz egy h\u00f3napja \u00e9letbe l\u00e9pett j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szakban 1542 esetben j\u00e1rtak el a rend\u0151r\u00f6k a v\u00e9delmi int\u00e9zked\u00e9sek megszeg\u00e9se miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese szerd\u00e1n online sajt\u00f3t\u00e1j\u00e9koztat\u00f3n.\n\n\nKiss R\u00f3bert kifejtette: a jogszab\u00e1ly szeptember 21-ei hat\u00e1lybal\u00e9p\u00e9se \u00f3ta 566 emberrel szemben int\u00e9zkedtek amiatt, hogy t\u00f6megk\u00f6zleked\u00e9si eszk\u00f6z\u00f6n nem vagy nem megfelel\u0151en viselte a maszkot. Kereskedelmi \u00fczletekben, k\u00f6zint\u00e9zm\u00e9nyek ter\u00fclet\u00e9n a v\u00e9delmi int\u00e9zked\u00e9sek megszeg\u00e9se miatt 976 emberrel szemben j\u00e1rtak el.\n\u00a0\u00a0\u00a0\u00a0Az alezredes azt is elmondta, hogy cs\u00fct\u00f6rt\u00f6kt\u0151l a magyar-ukr\u00e1n hat\u00e1ron megnyitj\u00e1k a k\u00e9toldal\u00fa szem\u00e9lyforgalom biztos\u00edt\u00e1sa \u00e9rdek\u00e9ben a barab\u00e1si k\u00f6z\u00fati hat\u00e1r\u00e1tkel\u0151helyet, amely tervezetten 7 \u00e9s 19 \u00f3ra k\u00f6z\u00f6tt lesz nyitva.\n\u00a0\u00a0\u00a0\u00a0Ismertette: kedden 26 esetben j\u00e1rtak el a rend\u0151r\u00f6k a v\u00e9delmi int\u00e9zked\u00e9seket be nem tart\u00f3kkal szemben. Ebb\u0151l 16 esetben az\u00e9rt, mert a t\u00f6megk\u00f6zleked\u00e9sben nem vagy nem megfelel\u0151en viselt\u00e9k az emberek a maszkot. T\u00f6bbs\u00e9g\u00fcket - 15 embert - figyelmeztet\u00e9sben r\u00e9szes\u00edtettek \u00e9s egy emberrel szemben szabtak ki helysz\u00edni b\u00edrs\u00e1got.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben \u00e9s egy\u00e9b, a jogszab\u00e1lyban meghat\u00e1rozott helyeken kedden t\u00edz int\u00e9zked\u00e9sre volt sz\u00fcks\u00e9g a v\u00e9delmi szab\u00e1lyok be nem tart\u00e1sa miatt, valamennyi esetben figyelmeztet\u00e9ssel \u00e9ltek a rend\u0151r\u00f6k - mondta.\n\u00a0\u00a0\u00a0\u00a0Besz\u00e1molt arr\u00f3l is, hogy az egy h\u00f3napja \u00e9letbe l\u00e9pett v\u00e9delmi int\u00e9zked\u00e9sek szab\u00e1lyait be nem tart\u00f3kkal szemben z\u00f6mmel a legenyh\u00e9bb szankci\u00f3t, a figyelmeztet\u00e9st alkalmazta a rend\u0151rs\u00e9g. Az 1542 int\u00e9zked\u00e9sb\u0151l 1322 esetben alkalmazt\u00e1k ezt a hat\u00f3s\u00e1gok - tette hozz\u00e1.\n\u00a0\u00a0\u00a0\u00a0Az alezredes kit\u00e9rt arra: ugyancsak ellen\u0151rizt\u00e9k kedden azokat, akik szem\u00e9lyforgalomban l\u00e9ptek be az orsz\u00e1gba azzal a c\u00e9llal, hogy \u00e1tutazzanak Magyarorsz\u00e1g ter\u00fclet\u00e9n.\n\u00a0\u00a0\u00a0\u00a0Az erre vonatkoz\u00f3 szab\u00e1lyok megszeg\u0151ivel szemben 29 int\u00e9zked\u00e9sre volt sz\u00fcks\u00e9g, 28 esetben helysz\u00edni b\u00edrs\u00e1got szabtak ki a rend\u0151r\u00f6k, egy esetben pedig szab\u00e1lys\u00e9rt\u00e9si feljelent\u00e9st tettek - k\u00f6z\u00f6lte Kiss R\u00f3bert.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket kedden 10 155 alkalommal ellen\u0151rizt\u00e9k, az elm\u00falt napon 4283 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 418-at a hat\u00e1r\u00e1tkel\u0151kn\u00e9l. Jelenleg 25 203-an vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1016-an v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3n kereszt\u00fcl ellen\u0151rizz\u00e9k, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: Magyarorsz\u00e1g hat\u00e1r\u00e1tkel\u0151in\u00e9l z\u00f6kken\u0151mentes a ki- \u00e9s bel\u00e9p\u00e9s, de a teherforgalomban a bel\u00e9p\u0151 oldalon R\u00f6szk\u00e9n\u00e9l 3, Tomp\u00e1n\u00e1l 2 \u00f3r\u00e1s v\u00e1rakoz\u00e1ssal kell sz\u00e1molni, m\u00edg a szem\u00e9lyforgalomban - ugyancsak a bel\u00e9p\u0151 oldalon - Beregsur\u00e1nyn\u00e1l kell 2 \u00f3r\u00e1t v\u00e1rakozni.\n\u00a0\u00a0\u00a0\u00a0Magyarorsz\u00e1gr\u00f3l m\u00e1r korl\u00e1toz\u00e1sok n\u00e9lk\u00fcl lehet utazni Ausztri\u00e1ba. Arra a k\u00e9rd\u00e9sre, hogy mire sz\u00e1m\u00edthat az, aki oda utazik p\u00e9ld\u00e1ul v\u00e1s\u00e1rolni, majd visszat\u00e9r Magyarorsz\u00e1gra, az alezredes azt v\u00e1laszolta: eg\u00e9szs\u00e9g\u00fcgyi vizsg\u00e1latnak vetik al\u00e1 a hazat\u00e9r\u0151ket. Ha a vizsg\u00e1lat koronav\u00edrus jelenl\u00e9t\u00e9t mutatja ki, akkor a magyar \u00e1llampolg\u00e1r j\u00e1rv\u00e1ny\u00fcgyi megfigyel\u00e9sbe vagy hat\u00f3s\u00e1gi h\u00e1zi karant\u00e9nba ker\u00fcl. Ha a fert\u0151z\u00e9s nem \u00e1llap\u00edthat\u00f3 meg, akkor t\u00edznapos hat\u00f3s\u00e1gi h\u00e1zi karant\u00e9nba ker\u00fcl a hazat\u00e9r\u0151, amelynek hat\u00e1lya al\u00f3l a lak\u00f3hely vagy tart\u00f3zkod\u00e1si hely szerinti korm\u00e1nyhivatal j\u00e1rv\u00e1ny\u00fcgyi hat\u00f3s\u00e1ga adhat felment\u00e9st k\u00e9t negat\u00edv PCR-teszt ellen\u00e9ben. Egy, a schengeni t\u00e9rs\u00e9gben elv\u00e9gzett negat\u00edv PCR-teszt birtok\u00e1ban a hat\u00f3s\u00e1gi h\u00e1zi karant\u00e9n felold\u00e1sa megk\u00f6nny\u00edthet\u0151 - tette hozz\u00e1.\n\nMTI 2020. okt\u00f3ber 21.\n\n"}]