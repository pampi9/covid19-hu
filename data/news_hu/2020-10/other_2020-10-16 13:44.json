[{"date": "2020-10-16 13:44", "url": "https://koronavirus.gov.hu/cikkek/parlament-elott-torlesztesi-moratorium-meghosszabbitasarol-szolo-torvenyjavaslat", "h1": "A parlament el\u0151tt a t\u00f6rleszt\u00e9si morat\u00f3rium meghosszabb\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslat", "body": "\nBeny\u00fajtotta az Orsz\u00e1ggy\u0171l\u00e9snek a t\u00f6rleszt\u00e9si morat\u00f3rium 2021. j\u00fanius 30-ig t\u00f6rt\u00e9n\u0151 meghosszabb\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslatot Semj\u00e9n Zsolt minisztereln\u00f6k-helyettes.\n\n\nAz indokol\u00e1s szerint a javaslat c\u00e9lja, hogy az egyes kiemelt t\u00e1rsadalmi csoportok, \u00edgy a nyugd\u00edjasok, a gyermeket nevel\u0151 sz\u00fcl\u0151k, az \u00e1ll\u00e1skeres\u0151k \u00e9s a k\u00f6zfoglalkoztatottak sz\u00e1m\u00e1ra a hitel- \u00e9s k\u00f6lcs\u00f6nszerz\u0151d\u00e9sb\u0151l, illetve p\u00e9nz\u00fcgyi l\u00edzingszerz\u0151d\u00e9sb\u0151l ered\u0151 t\u0151ke-, kamat-, illetve d\u00edjfizet\u00e9si k\u00f6telezetts\u00e9g\u00e9re vonatkoz\u00f3 hitelt\u00f6rleszt\u00e9si, fizet\u00e9si morat\u00f3rium tov\u00e1bbra is fennmaradjon, a hitelad\u00f3sok \u00e1tmeneti fizet\u00e9si halad\u00e9kot kapjanak 2021. j\u00fanius 30-ig.\n\u00a0\u00a0\u00a0\u00a0A c\u00e9gek k\u00f6z\u00fcl csak azokra vonatkozik a hitelt\u00f6rleszt\u00e9si morat\u00f3rium, akik a p\u00e9nz\u00fcgyi neh\u00e9zs\u00e9ggel k\u00fczd\u0151 v\u00e1llalkoz\u00e1s meghat\u00e1roz\u00e1s\u00e1r\u00f3l sz\u00f3l\u00f3 korm\u00e1nyrendelet alapj\u00e1n annak min\u0151s\u00fclnek. Ez\u00e9rt a t\u00f6rv\u00e9nyjavaslat felhatalmazza a korm\u00e1nyt a neh\u00e9z p\u00e9nz\u00fcgyi helyzetben l\u00e9v\u0151 v\u00e1llalkoz\u00e1s mutat\u00f3sz\u00e1m\u00e1nak meghat\u00e1roz\u00e1s\u00e1ra.\n\u00a0\u00a0\u00a0\u00a0Tov\u00e1bbra is a 2020. m\u00e1rcius 18-\u00e1n m\u00e1r fenn\u00e1llt szerz\u0151d\u00e9sekre vonatkozhat a morat\u00f3rium, a meghosszabb\u00edt\u00e1s\u00e1b\u00f3l kimarad\u00f3kra pedig a j\u00f6v\u0151 \u00e9v k\u00f6zep\u00e9ig hitelfelmond\u00e1si tilalom vonatkozik.\n\u00a0\u00a0\u00a0\u00a0A morat\u00f3rium ig\u00e9nybev\u00e9tel\u00e9re az ad\u00f3s a fizet\u00e9si morat\u00f3rium id\u0151tartama alatt, azaz 2021. j\u00fanius 30-ig b\u00e1rmikor jogosult. A t\u00f6rv\u00e9ny lehet\u0151s\u00e9get az ad\u00f3snak az eredeti szerz\u0151d\u00e9ses felt\u00e9telek szerinti teljes\u00edt\u00e9sre is.\n\u00a0\u00a0\u00a0\u00a0A morat\u00f3rium meghosszabb\u00edt\u00e1sa a Magyarorsz\u00e1gon sz\u00e9khellyel, fi\u00f3kteleppel rendelkez\u0151 p\u00e9nz\u00fcgyi int\u00e9zm\u00e9nyek hiteleire \u00e9s a di\u00e1khitelekre is kiterjed, valamint a hitel- \u00e9s p\u00e9nzk\u00f6lcs\u00f6n\u00f6k mellett a p\u00e9nz\u00fcgyi l\u00edzingre.\n\u00a0\u00a0\u00a0\u00a0A szerz\u0151d\u00e9st biztos\u00edt\u00f3 mell\u00e9kk\u00f6telezetts\u00e9gek - ide\u00e9rtve a garanciaszerz\u0151d\u00e9st, illetve garanciav\u00e1llal\u00f3i nyilatkozatot is - a fizet\u00e9si morat\u00f3riumnak megfelel\u0151en \u00fagy m\u00f3dosulnak, hogy ezek id\u0151tartama, teljes\u00edt\u00e9si hat\u00e1rideje is a fizet\u00e9si morat\u00f3rium id\u0151tartam\u00e1val meghosszabbodik - \u00edrt\u00e1k.\n\u00a0\u00a0\u00a0\u00a0A babav\u00e1r\u00f3 k\u00f6lcs\u00f6n\u00f6k eset\u00e9n az \u00e1llami garancia kezess\u00e9gv\u00e1llal\u00e1si d\u00edj\u00e1t a fizet\u00e9si morat\u00f3rium id\u0151tartama alatt elengedik. \u00d6nmag\u00e1ban a fizet\u00e9si morat\u00f3rium ig\u00e9nybev\u00e9tele miatt az ad\u00f3snak nem mer\u00fcl fel k\u00f6lts\u00e9ge. A fizet\u00e9si morat\u00f3riummal \u00e9rintett szerz\u0151d\u00e9st nem kell k\u00f6zjegyz\u0151i okiratba foglalni.\n\u00a0\u00a0\u00a0\u00a0A javaslat szerint indokolt a Nemzeti Eszk\u00f6zkezel\u0151 Programban r\u00e9sztvev\u0151 - kiemelt t\u00e1rsadalmi csoportba tartoz\u00f3nak min\u0151s\u00fcl\u0151 - r\u00e9szletvev\u0151, illetve b\u00e9rl\u0151 v\u00e9tel\u00e1rr\u00e9szlet-fizet\u00e9si, illetve b\u00e9rletid\u00edj-fizet\u00e9si k\u00f6telezetts\u00e9ge szempontj\u00e1b\u00f3l is a fizet\u00e9si morat\u00f3rium szab\u00e1lyaival megegyez\u0151en fizet\u00e9si halad\u00e9kot biztos\u00edtani. Garanci\u00e1lis szab\u00e1ly, hogy az ingatlan vagyonkezel\u0151je 2021. j\u00fanius 30-ig a b\u00e9rleti d\u00edj meg nem fizet\u00e9se miatt nem \u00e9lhet a felmond\u00e1s jog\u00e1val.\n\u00a0\u00a0\u00a0\u00a0Az \u00fajabb fizet\u00e9si morat\u00f3rium hat\u00e1ly\u00e1t kiterjesztik a mag\u00e1ncs\u0151d elj\u00e1r\u00e1sban r\u00e9sztvev\u0151, kiemelt t\u00e1rsadalmi csoportba tartoz\u00f3nak min\u0151s\u00fcl\u0151 ad\u00f3sokra is.\n\u00a0\u00a0\u00a0\u00a0Az fizet\u00e9si morat\u00f3rium ideje alatt felhalmoz\u00f3dott kamatot a h\u00e1tral\u00e9v\u0151 futamid\u0151ben esed\u00e9kes t\u00f6rleszt\u0151r\u00e9szletekkel egy\u00fctt a fizet\u00e9si morat\u00f3rium lej\u00e1rt\u00e1t k\u00f6vet\u0151en a futamid\u0151 alatt, \u00e9vente egyenl\u0151 r\u00e9szletekben kell megfizetni. A fizet\u00e9si morat\u00f3rium lej\u00e1rt\u00e1t k\u00f6vet\u0151en a futamid\u0151 \u00fagy hosszabbodik meg, hogy az esed\u00e9kess\u00e9 v\u00e1l\u00f3 t\u00f6rleszt\u0151r\u00e9szlet \u00e9s a fizet\u00e9si morat\u00f3rium alatt keletkez\u0151 r\u00e9szletekben megfizetend\u0151 kamat \u00f6sszege egy\u00fcttesen ne haladja meg az eredeti szerz\u0151d\u00e9s szerinti t\u00f6rleszt\u0151r\u00e9szletek \u00f6sszeg\u00e9t. A kamatra vonatkoz\u00f3 szab\u00e1lyokat megfelel\u0151en kell alkalmazni a d\u00edjakra is - olvashat\u00f3 a parlament honlapj\u00e1n.\n\nMTI 2020. okt\u00f3ber 16.\n\n"}]