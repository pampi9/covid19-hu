[{"date": "2020-10-09 14:34", "url": "https://koronavirus.gov.hu/cikkek/orszagos-tisztifoorvos-jarvanyugyi-gocpont-alakult-ki-tiszaujvarosban", "h1": "Orsz\u00e1gos tisztif\u0151orvos: j\u00e1rv\u00e1ny\u00fcgyi g\u00f3cpont alakult ki Tisza\u00fajv\u00e1rosban", "body": "\nJ\u00e1rv\u00e1ny\u00fcgyi g\u00f3cpont alakult ki egy tisza\u00fajv\u00e1rosi \u00e9p\u00edtkez\u00e9sen, 1717 elv\u00e9gzett koronav\u00edrustesztb\u0151l 242 pozit\u00edv lett. A Borsod-Aba\u00faj-Zempl\u00e9n Megyei k\u00f3rh\u00e1z felk\u00e9sz\u00fclt a betegek fogad\u00e1s\u00e1ra, a v\u00e1rosb\u00f3l egy embert \u00e1polnak az int\u00e9zm\u00e9nyben - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nM\u00fcller Cec\u00edlia a sok tisza\u00fajv\u00e1rosi koronav\u00edrus-fert\u0151z\u00f6ttel kapcsolatban elmondta, a vizsg\u00e1latok sor\u00e1n 173 embert nyilv\u00e1n\u00edtottak a hat\u00f3s\u00e1gok szoros kontaktnak.\n\u00a0\u00a0\u00a0\u00a0Az emberek elk\u00fcl\u00f6n\u00edt\u00e9se a sz\u00e1ll\u00e1shelyeken megt\u00f6rt\u00e9nt, a c\u00e9l, hogy ne vigy\u00e9k be innen a fert\u0151z\u00e9st a v\u00e1rosba - emelte ki.\n\u00a0\u00a0\u00a0\u00a0K\u00f6z\u00f6lte, a j\u00e1rv\u00e1ny\u00fcgyi bevet\u00e9si egys\u00e9g azonnal megkezdte a helysz\u00ednen a munk\u00e1t, a honv\u00e9ds\u00e9g pedig megkezdte a ter\u00fclet fert\u0151tlen\u00edt\u00e9s\u00e9t.\u00a0\u00a0\n\u00a0\u00a0\u00a0\u00a0A szakember hozz\u00e1tette: a j\u00e1rv\u00e1nyra m\u00e1r hetek \u00f3ta a k\u00f6z\u00f6ss\u00e9gi terjed\u00e9s a jellemz\u0151, teh\u00e1t b\u00e1rki, b\u00e1rhol elkaphatja a fert\u0151z\u00e9st, azonban ennek ellen\u00e9re g\u00f3cpontok, \"esethalmoz\u00f3d\u00e1sok\" kialakulhatnak. A tisza\u00fajv\u00e1rosi helyzet is ilyen.\n\u00a0\u00a0\u00a0\u00a0Besz\u00e9lt arr\u00f3l, hogy cs\u00fct\u00f6rt\u00f6kt\u0151l \u00faj, dinamikus adatszolg\u00e1ltat\u00e1st ny\u00fajtanak a k\u00f3rh\u00e1zak a j\u00e1rv\u00e1nyhelyzetr\u0151l. A pand\u00e9mia m\u00e1sodik hull\u00e1m\u00e1ban fontos a naprak\u00e9sz inform\u00e1ci\u00f3k begy\u0171jt\u00e9se a sz\u00fcks\u00e9ges int\u00e9zked\u00e9sek, a v\u00e9d\u0151eszk\u00f6z\u00f6k eljuttat\u00e1sa \u00e9s a k\u00f3rh\u00e1zak kijel\u00f6l\u00e9se miatt - mondta M\u00fcller Cec\u00edlia.\n\u00a0\u00a0\u00a0\u00a0Felh\u00edvta a figyelmet arra, hogy emelkedik a k\u00f3rh\u00e1zban \u00e1poltak sz\u00e1ma, \u00e9s a beteg \u00e1llapota k\u00f6z\u00e9ps\u00falyosb\u00f3l r\u00f6vid id\u0151 alatt s\u00falyoss\u00e1 v\u00e1lhat. Tov\u00e1bbra is azt k\u00e9ri, ha b\u00e1rki b\u00e1rmilyen - a fert\u0151z\u00e9sre utal\u00f3 - t\u00fcnetet \u00e9szlel mag\u00e1n, jelentkezzen a h\u00e1ziorvos\u00e1n\u00e1l, hogy elv\u00e9gezz\u00e9k n\u00e1la a laborat\u00f3riumi tesztet.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, megt\u00f6rt\u00e9nt a koronav\u00edrusr\u00f3l sz\u00f3l\u00f3 nemzeti konzult\u00e1ci\u00f3 ki\u00e9rt\u00e9kel\u00e9se, amelyb\u0151l kider\u00fclt, hogy a lakoss\u00e1g a legnagyobb ar\u00e1nyban a maszkvisel\u00e9sre ir\u00e1nyul\u00f3 int\u00e9zked\u00e9st t\u00e1mogatta, amely egybecseng a j\u00e1rv\u00e1ny\u00fcgyi int\u00e9zked\u00e9sekkel \u00e9s szab\u00e1lyokkal.\n\u00a0\u00a0\u00a0\u00a0K\u00e9rd\u00e9sre v\u00e1laszolva c\u00e1folta, hogy lenne olyan \"lev\u00e9l\", amelyben arra k\u00e9rn\u00e9k az orvosokat, hogy t\u00f6bbsz\u00f6r is haszn\u00e1lj\u00e1k az FFP2 maszkokat. M\u00fcller Cec\u00edlia elmondta, a k\u00f3rh\u00e1zparancsnokokt\u00f3l rendszeres jelent\u00e9st kapnak az egy\u00e9ni v\u00e9d\u0151eszk\u00f6z\u00f6k mennyis\u00e9g\u00e9r\u0151l. Jelenleg minden int\u00e9zm\u00e9nynek k\u00e9theti tartal\u00e9ka van ezekb\u0151l.\n\u00a0\u00a0\u00a0\u00a0Arra a felvet\u00e9sre, hogy az iskol\u00e1kban elt\u00e9r\u0151en haszn\u00e1lj\u00e1k a j\u00e1rv\u00e1nyprotokollt, M\u00fcller Cec\u00edlia azt mondta, a k\u00f6znevel\u00e9si int\u00e9zm\u00e9nyeknek kiadott el\u0151\u00edr\u00e1s tartalmazza a szab\u00e1lyokat \u00e9s aj\u00e1nl\u00e1sokat. De ezzel egy\u00fctt minden int\u00e9zm\u00e9nyben a helyi viszonyokra alkalmazva kell meghozni a sz\u00fcks\u00e9ges int\u00e9zked\u00e9seket. \"\u00c1ltal\u00e1ban azt lehet mondani, hogy egy oszt\u00e1lyk\u00f6z\u00f6ss\u00e9g hasonl\u00f3an b\u00edr\u00e1land\u00f3 el, de ez sem jelenthet\u0151 ki minden esetben\" - mondta.\n\u00a0\u00a0\u00a0\u00a0Az adott iskol\u00e1ra vonatkoz\u00f3 aktu\u00e1lis j\u00e1rv\u00e1ny\u00fcgyi int\u00e9zked\u00e9sek att\u00f3l f\u00fcggenek, hogy a hat\u00f3s\u00e1g kit min\u0151s\u00edt szoros kontaktnak - jelezte.\n\u00a0\u00a0\u00a0\u00a0Arra a k\u00e9rd\u00e9sre, hogy a jelenlegi adatok ismeret\u00e9ben a hat\u00f3s\u00e1gok k\u00e9zben tartj\u00e1k-e a j\u00e1rv\u00e1nyt, az orsz\u00e1gos tisztif\u0151orvos igennel felelt. K\u00f6z\u00f6lte: minden fert\u0151z\u00e9sgyan\u00fas esetet kivizsg\u00e1lnak, \u00e9s aki r\u00e1szorul, megkapja a k\u00f3rh\u00e1zi ell\u00e1t\u00e1st a kijel\u00f6lt int\u00e9zm\u00e9nyekben.\n\u00a0\u00a0\u00a0\u00a0Szint\u00e9n k\u00e9rd\u00e9ssel kapcsolatban elmondta, hogy a t\u00f6megk\u00f6zleked\u00e9si eszk\u00f6z\u00f6k\u00f6n nem aj\u00e1nlja a gumi- \u00e9s m\u00e1s keszty\u0171 haszn\u00e1lat\u00e1t, sokkal c\u00e9lravezet\u0151bb a gyakori k\u00e9zfert\u0151tlen\u00edt\u00e9s.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy akit koronav\u00edrus-fert\u0151z\u00e9ssel kezeltek k\u00f3rh\u00e1zban, hazaenged\u00e9se el\u0151tt aj\u00e1nlott, hogy a PCR-tesztet v\u00e9gezzenek el n\u00e1la. Ha egy\u00e9b betegs\u00e9g miatt volt k\u00f3rh\u00e1zban valaki, akkor nincs sz\u00fcks\u00e9g PCR-tesztre.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l elmondta, 1176 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st, ezzel 35 222-re n\u0151tt a Magyarorsz\u00e1gon azonos\u00edtott fert\u0151z\u00f6ttek sz\u00e1ma. Elhunyt 15 beteg, \u00edgy az elhunytak sz\u00e1ma 913-re emelkedett.\n\u00a0\u00a0\u00a0\u00a0M\u00fcller Cec\u00edlia arr\u00f3l is besz\u00e9lt, hogy az elhunytak k\u00f6z\u00f6tt t\u00f6bben t\u00f6bbf\u00e9le kr\u00f3nikus alapmegbeteged\u00e9sben szenvedtek, \u00e9s \u00f6t embern\u00e9l v\u00edrusos t\u00fcd\u0151gyullad\u00e1st neveztek meg hal\u00e1lokk\u00e9nt, teh\u00e1t - mint mondta - a k\u00f6zvetlen hal\u00e1lok koronav\u00edrusos megbeteged\u00e9s volt.\u00a0\u00a0\n\u00a0\u00a0\u00a0\u00a0K\u00f3rh\u00e1zban 993 koronav\u00edrusos beteget \u00e1polnak, k\u00f6z\u00fcl\u00fck 82-en vannak l\u00e9legeztet\u0151g\u00e9pen.\n\nMTI 2020. okt\u00f3ber 9.\n\n"}]