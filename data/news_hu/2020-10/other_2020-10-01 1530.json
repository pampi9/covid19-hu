[{"date": "2020-10-01 15:30", "url": "https://koronavirus.gov.hu/cikkek/orszagos-tisztifoorvos-elkezdodott-lazmeres-az-oktatasi-intezmenyekben", "h1": "Orsz\u00e1gos tisztif\u0151orvos: elkezd\u0151d\u00f6tt a l\u00e1zm\u00e9r\u00e9s az oktat\u00e1si int\u00e9zm\u00e9nyekben", "body": "\nCs\u00fct\u00f6rt\u00f6kt\u0151l mindenki csak testh\u0151m\u00e9rs\u00e9klet-m\u00e9r\u00e9s ut\u00e1n, l\u00e1zmentesen l\u00e9phet be az \u00f3vod\u00e1kba \u00e9s az iskol\u00e1kba, a gyerekeken k\u00edv\u00fcl az int\u00e9zm\u00e9ny pedag\u00f3gusai \u00e9s a szem\u00e9lyzet is - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nA v\u00e9delmi int\u00e9zked\u00e9sek keret\u00e9ben cs\u00fct\u00f6rt\u00f6kt\u0151l\u00a0k\u00f6telez\u0151 a testh\u0151m\u00e9rs\u00e9klet-m\u00e9r\u00e9s az iskol\u00e1kban\nM\u00fcller Cec\u00edlia eml\u00e9keztetett arra, hogy a 37,8 Celsius-fok az a hat\u00e1r\u00e9rt\u00e9k, amely felett felt\u00e9telezhet\u0151 a l\u00e1zas \u00e1llapot valamilyen okb\u00f3l. Ez m\u00e9g nem jelenti azt, hogy koronav\u00edrus-fert\u0151z\u00e9sr\u0151l van sz\u00f3, mert sz\u00e1mos m\u00e1s betegs\u00e9g is okozhat l\u00e1zat, de a l\u00e1zm\u00e9r\u00e9s egy egyszer\u0171 lehet\u0151s\u00e9g ennek a kisz\u0171r\u00e9s\u00e9re. Jelezte, ez a hat\u00e1r\u00e9rt\u00e9k egyar\u00e1nt vonatkozik a gyerekekre \u00e9s a feln\u0151ttekre.\n\nKiemelten fontos az id\u0151sek \u00e9s kr\u00f3nikus betegek v\u00e9delme - Id\u0151sek vil\u00e1gnapja\n\nAz orsz\u00e1gos tisztif\u0151orvos k\u00fcl\u00f6n k\u00f6sz\u00f6ntve az id\u0151seket az id\u0151sek vil\u00e1gnapj\u00e1n, \u00fagy fogalmazott, hogy mindent elk\u00f6vetnek annak \u00e9rdek\u00e9ben, hogy \u0151k is k\u00f6nnyebben, felszabadultabban tudj\u00e1k \u00e1tv\u00e9szelni a j\u00e1rv\u00e1nyt, hiszen \"rengeteg nyom\u00e1s nehezedik r\u00e1juk, amelyet hossz\u00fa id\u0151n kereszt\u00fcl neh\u00e9z lehet elviselni\".\n\"Neh\u00e9z \u00e9s terhes id\u0151szakra kell felk\u00e9sz\u00fclni, ez\u00e9rt a j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa mindny\u00e1junk k\u00f6z\u00f6s felel\u0151ss\u00e9ge. \u00c9bernek \u00e9s szab\u00e1lyk\u00f6vet\u0151nek kell lenni\" - hangs\u00falyozta.\nA j\u00e1rv\u00e1ny\u00fcgyi adatokat ismertetve a szakember elmondta, 848 f\u0151vel n\u0151tt a beazonos\u00edtott pozit\u00edv esetek sz\u00e1ma, 757 embert kezelnek k\u00f3rh\u00e1zban, k\u00f6z\u00fcl\u00fck 52-en szorulnak g\u00e9pi l\u00e9legeztet\u00e9sre. Az elm\u00falt 24 \u00f3r\u00e1ban tizenhat beteg elhunyt, ez eddig a legmagasabb hal\u00e1loz\u00e1si adat - mondta, hozz\u00e1t\u00e9ve, a legfiatalabb 44, a legid\u0151sebb 83 \u00e9ves volt, de mindegyik\u00fck szenvedett valamilyen kr\u00f3nikus betegs\u00e9gben.\nMit kell tenni, ha felmer\u00fcl a koronav\u00edrus-fert\u0151z\u00e9s gyan\u00faja\n\nM\u00fcller Cec\u00edlia arra k\u00e9rt mindenkit, hogy akkor se essen p\u00e1nikba, ha jelentkeznek n\u00e1la a koronav\u00edrus t\u00fcnetei. Ebben az esetben \u00e9rtes\u00edteni kell a h\u00e1ziorvost, akit t\u00e1j\u00e9koztatni kell a testh\u0151m\u00e9rs\u00e9kletr\u0151l \u00e9s a t\u00fcnetekr\u0151l. Ha felmer\u00fcl a koronav\u00edrus-fert\u0151z\u00e9s gyan\u00faja, a h\u00e1ziorvos megrendeli a PCR-tesztet. Kit\u00e9rt arra, hogy a ment\u0151szolg\u00e1lattal megbesz\u00e9lt vizsg\u00e1lati id\u0151pont el\u0151tt h\u00e1rom \u00f3r\u00e1val nem lehet enni \u00e9s inni, mert az befoly\u00e1solhatja a PCR-teszt eredm\u00e9ny\u00e9t.\nEnyhe t\u00fcnetek vagy t\u00fcnetmentess\u00e9g eset\u00e9n otthoni h\u00e1zi karant\u00e9nba ker\u00fcl az illet\u0151, megkapja a hat\u00f3s\u00e1gi hat\u00e1rozatot, amelyben szerepel a karant\u00e9n kezd\u0151 \u00e9s z\u00e1r\u00f3 id\u0151pontja. A t\u00fcnetek megjelen\u00e9s\u00e9t\u0151l sz\u00e1m\u00edtott 10. napon hagyhat\u00f3 el a karant\u00e9n, ilyen esetben nem kell \u00fajabb PCR-tesztet v\u00e9gezni.\nHa az otthoni tart\u00f3zkod\u00e1s alatt a t\u00fcnetek s\u00falyosbodnak, a lak\u00e1st ekkor sem szabad elhagyni, a h\u00e1ziorvost az \u00e1llapotv\u00e1ltoz\u00e1sr\u00f3l t\u00e1j\u00e9koztatni kell.\u00a0A szakember elmondta, hogy huszon\u00f6t szoci\u00e1lis int\u00e9zm\u00e9nyben van jelen a v\u00edrus, n\u00e9gy olyan int\u00e9zm\u00e9ny van, ahol h\u00fasz feletti az igazolt pozit\u00edv esetek sz\u00e1ma.\nMTI 2020. okt\u00f3ber 1.\n\u00a0\n\u00a0\n\n"}]