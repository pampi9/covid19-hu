[{"date": "2020-10-06 11:41", "url": "https://koronavirus.gov.hu/cikkek/gyors-es-rugalmas-megoldasokra-van-szukseg-az-europai-gazdasagok-ujrainditasahoz", "h1": "Gyors \u00e9s rugalmas megold\u00e1sokra van sz\u00fcks\u00e9g az eur\u00f3pai gazdas\u00e1gok \u00fajraind\u00edt\u00e1s\u00e1hoz", "body": "\nA magyar \u00e1ll\u00e1spont szerint ker\u00fclni kell a t\u00falb\u00fcrokratiz\u00e1lt megold\u00e1sokat az uni\u00f3s v\u00e1ls\u00e1gkezel\u00e9s sor\u00e1n, helyette gyors \u00e9s rugalmas int\u00e9zked\u00e9sekre van sz\u00fcks\u00e9g \u2212 jelentette ki Varga Mih\u00e1ly az uni\u00f3s p\u00e9nz\u00fcgyminiszterek ECOFIN tan\u00e1cskoz\u00e1s\u00e1n.\n\n\nA t\u00e1rcavezet\u0151 hangs\u00falyozta: Magyarorsz\u00e1g a tag\u00e1llamok egyedi saj\u00e1toss\u00e1gait is elismer\u0151, rugalmas keretrendszert javasol a nemzeti programok kidolgoz\u00e1s\u00e1n\u00e1l. Ez elengedhetetlen ahhoz, hogy az eur\u00f3pai helyre\u00e1ll\u00edt\u00e1si eszk\u00f6z a korm\u00e1nyf\u0151k \u00fatmutat\u00e1s\u00e1nak megfelel\u0151en m\u00e1r 2021 elej\u00e9t\u0151l \u00e9rdemben hozz\u00e1j\u00e1rulhasson a gazdas\u00e1g\u00e9l\u00e9nk\u00edt\u0151 l\u00e9p\u00e9sek finansz\u00edroz\u00e1s\u00e1hoz.\nAz uni\u00f3s program gerinc\u00e9t k\u00e9pez\u0151 Helyre\u00e1ll\u00edt\u00e1si \u00e9s Ellen\u00e1ll\u00f3 K\u00e9pess\u00e9gi Eszk\u00f6zr\u0151l (RRF) Varga Mih\u00e1ly ism\u00e9telten elmondta: a finansz\u00edrozott projektek k\u00f6z\u00f6tt a z\u00f6ld \u00e9s digit\u00e1lis elv\u00e1r\u00e1sok mellett ott kell lenni\u00fck azoknak az infrastruktur\u00e1lis beruh\u00e1z\u00e1soknak is, amelyek cs\u00f6kkentik az orsz\u00e1gok k\u00f6z\u00f6tti fejletts\u00e9gbeli k\u00fcl\u00f6nbs\u00e9geket, el\u0151mozd\u00edtj\u00e1k a felz\u00e1rk\u00f3z\u00e1st. Az Eur\u00f3pai Uni\u00f3 helyre\u00e1ll\u00edt\u00e1si eszk\u00f6z\u00e9vel kapcsolatos t\u00e1rgyal\u00e1sok sor\u00e1n azt k\u00e9pviselt\u00fck, hogy a d\u00f6nt\u00e9shozatal sor\u00e1n a tag\u00e1llamok kapjanak nagyobb szerepet \u2013 sz\u00f6gezte le Varga Mih\u00e1ly, hangs\u00falyozva, hogy fontos lenne, hogy az Eur\u00f3pai Tan\u00e1csnak legyen lehet\u0151s\u00e9ge a Bizotts\u00e1g negat\u00edv v\u00e9lem\u00e9ny\u00e9vel szemben is fell\u00e9pni a k\u00e9rd\u00e9sben.\nAz uni\u00f3s \u00e1llam- \u00e9s korm\u00e1nyf\u0151k j\u00faliusban \u00e1llapodtak meg a 2021-27-es id\u0151szakra vonatkoz\u00f3 1074 milli\u00e1rd eur\u00f3s h\u00e9t\u00e9ves k\u00f6lts\u00e9gvet\u00e9sr\u0151l, \u00e9s az ahhoz t\u00e1rsul\u00f3 750 milli\u00e1rd eur\u00f3s gazdas\u00e1gi helyre\u00e1ll\u00edt\u00e1si csomag felhaszn\u00e1l\u00e1s\u00e1nak legfontosabb k\u00e9rd\u00e9seir\u0151l. Az ut\u00f3bbi r\u00e9sz\u00e9t k\u00e9pez\u0151 RFF keret\u00f6sszege a jelenlegi \u00e1ll\u00e1s szerint 672,5 milli\u00e1rd eur\u00f3. A forr\u00e1sok leh\u00edv\u00e1s\u00e1t biztos\u00edt\u00f3 nemzeti helyre\u00e1ll\u00edt\u00e1si programok \u00e9rt\u00e9kel\u00e9s\u00e9nek k\u00f6vetelm\u00e9nyeivel, illetve az elj\u00e1r\u00e1s menet\u00e9vel kapcsolatos bizotts\u00e1gi javaslatokkal kapcsolatban azonban megoszlanak a tag\u00e1llami v\u00e9lem\u00e9nyek. T\u00f6bb tag\u00e1llamhoz hasonl\u00f3an a magyar \u00e1ll\u00e1spont szerint ker\u00fclni kell a fokozatosan megjelen\u0151 t\u00falb\u00fcrokratiz\u00e1lt megold\u00e1sokat, ez\u00e9rt a nemzeti programok kidolgoz\u00e1s\u00e1n\u00e1l els\u0151sorban a gazdas\u00e1gi helyre\u00e1ll\u00edt\u00e1s szempontjait kellene el\u0151t\u00e9rbe helyezni.\nAz uni\u00f3s p\u00e9nz\u00fcgyminiszterek vide\u00f3s tan\u00e1cskoz\u00e1s\u00e1n a t\u00e1rcavezet\u0151k a helyre\u00e1ll\u00edt\u00e1si eszk\u00f6z\u00f6n t\u00fal v\u00e9lem\u00e9nyt cser\u00e9ltek az Eur\u00f3pai Bizotts\u00e1g digit\u00e1lis p\u00e9nz\u00fcgyi javaslatcsomagj\u00e1r\u00f3l, illetve a t\u0151kepiaci uni\u00f3s tov\u00e1bbfejleszt\u00e9s\u00e9re vonatkoz\u00f3 terveir\u0151l is.\n(P\u00e9nz\u00fcgyminiszt\u00e9rium)\n\n"}]