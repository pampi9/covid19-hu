[{"date": "2020-10-15 13:34", "url": "https://koronavirus.gov.hu/cikkek/varga-mihaly-tobb-mint-hatmilliard-forintos-beruhazassal-bovit-beres-gyogyszergyar-zrt", "h1": "Varga Mih\u00e1ly: t\u00f6bb mint hatmilli\u00e1rd forintos beruh\u00e1z\u00e1ssal b\u0151v\u00edt a B\u00e9res Gy\u00f3gyszergy\u00e1r Zrt. Szolnokon", "body": "\nT\u00f6bb mint hatmilli\u00e1rd forintos beruh\u00e1z\u00e1ssal b\u0151v\u00edti tev\u00e9kenys\u00e9g\u00e9t a B\u00e9res Gy\u00f3gyszergy\u00e1r Zrt. Szolnokon - mondta a p\u00e9nz\u00fcgyminiszter cs\u00fct\u00f6rt\u00f6k\u00f6n a Tisza-parti v\u00e1rosban, a v\u00e1llalat \u00faj gy\u00e1rt\u00f3r\u00e9szleg\u00e9nek alapk\u0151let\u00e9tel\u00e9n.\n\n\u00a0\nVarga Mih\u00e1ly ismertette, hogy a beruh\u00e1z\u00e1shoz a P\u00e9nz\u00fcgyminiszt\u00e9rium Nagyv\u00e1llalati beruh\u00e1z\u00e1si t\u00e1mogat\u00e1si programj\u00e1ban 3 milli\u00e1rd forintos, vissza nem t\u00e9r\u00edtend\u0151 \u00e1llami t\u00e1mogat\u00e1st nyert. Hozz\u00e1tette: a v\u00e1llalat a beruh\u00e1z\u00e1snak k\u00f6sz\u00f6nhet\u0151n 69 munkahelyet teremt, \u00e9s egyes munkafolyamatokn\u00e1l ak\u00e1r 100 sz\u00e1zal\u00e9kos teljes\u00edtm\u00e9nyn\u00f6veked\u00e9st \u00e9rhet el.\n\u00a0\u00a0\u00a0\u00a0A korm\u00e1ny eddig t\u00f6bb mint 500 milli\u00e1rd forinttal t\u00e1mogatta a hazai v\u00e1llalkoz\u00e1sokat a beruh\u00e1z\u00e1si programokon kereszt\u00fcl - eml\u00e9keztetett, \u00e9s hangs\u00falyozta: Magyarorsz\u00e1g \u00e9rdeke az, hogy \u00e1llami \u00e9s v\u00e1llalkoz\u00f3i oldalr\u00f3l is folytat\u00f3djanak a beruh\u00e1z\u00e1sok, ezek egyszerre v\u00e9dik a munkahelyeket \u00e9s teremtik meg a gazdas\u00e1gi n\u00f6veked\u00e9s alapj\u00e1t. \u00a0\u00a0\u00a0\u00a0A j\u00e1rv\u00e1ny t\u00f6r\u00e9keny \u00e1llapotban \u00e9rte a vil\u00e1ggazdas\u00e1got, azonban Magyarorsz\u00e1g helyzete t\u00f6bb szempontb\u00f3l kedvez\u0151bb m\u00e1s eur\u00f3pai \u00e1llamok\u00e9n\u00e1l - mondta a miniszter. Magyarorsz\u00e1g er\u0151s gazdas\u00e1gi alapokkal rendelkezik, \u00edgy a gazdas\u00e1gv\u00e9delmi int\u00e9zked\u00e9sek \u00e9rdemben tudtak enyh\u00edteni az els\u0151 hull\u00e1m neh\u00e9zs\u00e9gein - r\u00e9szletezte, hozz\u00e1t\u00e9ve: Magyarorsz\u00e1g tov\u00e1bbra is kimagasl\u00f3 beruh\u00e1z\u00e1si r\u00e1t\u00e1val rendelkezik. Id\u00e9n a m\u00e1sodik negyed\u00e9vben 27,6 sz\u00e1zal\u00e9k volt\u00a0\u00a0a mutat\u00f3, amely mind eur\u00f3pai uni\u00f3s, mind t\u00e9rs\u00e9gi szinten er\u0151snek sz\u00e1m\u00edt. Azt t\u00fckr\u00f6zi, hogy a magyar gazdas\u00e1g szerepl\u0151i v\u00e1ltozatlanul b\u00edznak a j\u00f6v\u0151ben, mernek \u00e9s k\u00e9pesek beruh\u00e1zni - f\u0171zte hozz\u00e1. A korm\u00e1ny ennek megfelel\u0151en nagy hangs\u00falyt fektet a fejleszt\u00e9sek \u00f6szt\u00f6nz\u00e9s\u00e9re, ez\u00e9rt a beruh\u00e1z\u00e1sok gyors\u00edt\u00e1s\u00e1r\u00f3l \u00e9s t\u00e1mogat\u00e1s\u00e1r\u00f3l t\u00e1rgyalt kedden a Gazdas\u00e1gv\u00e9delmi operat\u00edv t\u00f6rzs is, amely \u00fajabb forr\u00e1sokat rendelt a k\u00f6lts\u00e9gvet\u00e9sb\u0151l erre a c\u00e9lra - eml\u00e9keztetett Varga Mih\u00e1ly.\n\u00a0\u00a0\u00a0\u00a0A p\u00e9nz\u00fcgyminiszter szerint a B\u00e9res t\u00f6bbsz\u00f6ri fejleszt\u00e9se azt mutatja, hogy a v\u00e1llalat otthonra tal\u00e1lt Szolnokon. \u00a0\u00a0\u00a0\u00a0B\u00e9res J\u00f3zsef, a B\u00e9res Gy\u00f3gyszergy\u00e1r eln\u00f6ke elmondta: a beruh\u00e1z\u00e1st a B\u00e9res term\u00e9kek ir\u00e1nti n\u00f6vekv\u0151 piaci kereslet tette sz\u00fcks\u00e9gess\u00e9. A B\u00e9res Gy\u00f3gyszergy\u00e1r 2050 n\u00e9gyzetm\u00e9terrel n\u00f6veli gy\u00e1ra ter\u00fclet\u00e9t a legkorszer\u0171bb technol\u00f3gia be\u00e9p\u00edt\u00e9s\u00e9vel, vez\u00e9rterm\u00e9ke, a B\u00e9res Csepp gy\u00e1rt\u00e1sa robottechnol\u00f3gi\u00e1s gy\u00e1rt\u00f3sor telep\u00edt\u00e9s\u00e9vel \u00fajul meg, tov\u00e1bb\u00e1 a v\u00e1llalat termel\u0151-\u00e9s laborat\u00f3riumi eszk\u00f6z\u00f6ket v\u00e1s\u00e1rol, b\u0151v\u00edti rakt\u00e1rkapacit\u00e1s\u00e1t \u00e9s fejleszti infrastrukt\u00far\u00e1j\u00e1t- mondta. \u00a0\u00a0\u00a0\u00a0Mintegy 150-f\u00e9le k\u00e9sz\u00edtm\u00e9ny\u00fck van forgalomban, sz\u00e1mos k\u00f6z\u00fcl\u00fck piacvezet\u0151, a mostani beruh\u00e1z\u00e1ssal pedig megteremtik a lehet\u0151s\u00e9get term\u00e9keik ir\u00e1nt mutatkoz\u00f3 piaci ig\u00e9nyek hossz\u00fa t\u00e1v\u00fa, biztons\u00e1gos kiel\u00e9g\u00edt\u00e9s\u00e9re- k\u00f6z\u00f6lte. Megjegyezte azt is, hogy f\u0151 piacuk Magyarorsz\u00e1g, de ezzel a fejleszt\u00e9ssel l\u00e9trehozz\u00e1k lend\u00fcletesen b\u0151v\u00fcl\u0151 exportpiaci tev\u00e9kenys\u00e9g\u00fck biztos termel\u00e9si h\u00e1tter\u00e9t.\n\n\u00a0\u00a0\u00a0\u00a0B\u00e9res J\u00f3zsef arr\u00f3l is besz\u00e9lt, hogy a B\u00e9res R\u00e9szv\u00e9nyt\u00e1rsas\u00e1g 1989-es megalakul\u00e1sa \u00f3ta, folyamatos fejleszt\u00e9seinek eredm\u00e9nyk\u00e9nt Magyarorsz\u00e1g legnagyobb magyar tulajdonban l\u00e9v\u0151 gy\u00f3gyszergy\u00e1r\u00e1v\u00e1 v\u00e1lt. A v\u00e1llalat 37 sz\u00e1zal\u00e9kos piaci r\u00e9szesed\u00e9s\u00e9vel piacvezet\u0151 a betegs\u00e9gmegel\u0151z\u0151 \u00e9s eg\u00e9szs\u00e9gmeg\u0151rz\u0151 k\u00e9sz\u00edtm\u00e9nyek piac\u00e1n, a B\u00e9res Csepp az orsz\u00e1g legismertebb immuner\u0151s\u00edt\u0151 k\u00e9sz\u00edtm\u00e9nye. \u00a0\u00a0\u00a0\u00a0A v\u00e1llalat 1995 \u00f3ta t\u00f6bb mint 15 milli\u00e1rd forintot ford\u00edtott ingatlanfejleszt\u00e9sre, g\u00e9p- \u00e9s eszk\u00f6zbeszerz\u00e9sre szolnoki telephely\u00e9n. Az ott foglalkoztatottak sz\u00e1ma a kezdeti 64-r\u0151l m\u00e1ra 379 -re emelkedett, ezzel a B\u00e9res J\u00e1sz-Nagykun-Szolnok megye tizedik legnagyobb mag\u00e1nfoglalkoztat\u00f3j\u00e1v\u00e1 v\u00e1lt. \u00a0\u00a0\u00a0\u00a0Szalay Ferenc, Szolnok polg\u00e1rmestere (Fidesz-KDNP) elmondta: kapcsol\u00f3dik a v\u00e1ros alapstrat\u00e9gi\u00e1j\u00e1hoz a B\u00e9res-strat\u00e9gia: az eg\u00e9szs\u00e9ges \u00e9letm\u00f3d \u00e9s az arra val\u00f3 nevel\u00e9s.\u00a0\u00a0A v\u00e1rosban az oktat\u00e1s magas sz\u00ednvonal\u00fa, m\u00e1r t\u00f6bb mint egy \u00e9ves a Debreceni Egyetemmel val\u00f3 egy\u00fcttm\u0171k\u00f6d\u00e9s, tervek szerint 2021 szeptemberben elindul az eg\u00e9szs\u00e9g\u00fcgyi k\u00e9pz\u00e9s Szolnokon, ami seg\u00edti a v\u00e1llalatot is a munkaer\u0151 biztos\u00edt\u00e1s\u00e1ban. \u00a0\u00a0\u00a0\u00a0Szalay Ferenc kit\u00e9rt arra is, hogy a munkan\u00e9lk\u00fclis\u00e9g Szolnokon 6 sz\u00e1zal\u00e9k k\u00f6r\u00fcli, J\u00e1sz-Nagykun-Szolnok megy\u00e9ben mintegy 6-8 sz\u00e1zal\u00e9k, a munkahelyek jelent\u0151s r\u00e9sz\u00e9t siker\u00fclt meg\u0151rizni a v\u00e1rosban, a megy\u00e9ben. \u00a0\u00a0\u00a0\u00a0Az \u00faj \u00e9p\u00fclet alapk\u00f6v\u00e9t Varga Mih\u00e1ly p\u00e9nz\u00fcgyminiszter \u00e9s B\u00e9res J\u00f3zsef, a B\u00e9res Gy\u00f3gyszergy\u00e1r Zrt. eln\u00f6ke helyezte el.\n\n\nMTI 2020. okt\u00f3ber 15.\n\n"}]