[{"date": "2020-10-26 14:05", "url": "https://koronavirus.gov.hu/cikkek/szigoritottak-hatosagi-hazi-karanten-megsertesenek-birsagolasat", "h1": "Szigor\u00edtott\u00e1k a hat\u00f3s\u00e1gi h\u00e1zi karant\u00e9n megs\u00e9rt\u00e9s\u00e9nek b\u00edrs\u00e1gol\u00e1s\u00e1t", "body": "\nAz Orsz\u00e1ggy\u0171l\u00e9s h\u00e9tf\u0151n t\u00f6bb ponton m\u00f3dos\u00edtotta a koronav\u00edrus-j\u00e1rv\u00e1ny miatt elrendelhet\u0151 karant\u00e9nfajt\u00e1kkal kapcsolatos szab\u00e1lyokat, \u00edgy p\u00e9ld\u00e1ul 50 ezer forintr\u00f3l 150 ezer forintra n\u00f6velte a hat\u00f3s\u00e1gi h\u00e1zi karant\u00e9n megs\u00e9rt\u00e9se miatt kiszabhat\u00f3 legmagasabb b\u00edrs\u00e1g \u00f6sszeg\u00e9t.\n\n\nA k\u00e9pvisel\u0151k 117 igen szavazattal, 23 nem ellen\u00e9ben \u00e9s 19 tart\u00f3zkod\u00e1s mellett fogadt\u00e1k el a Minisztereln\u00f6ks\u00e9get vezet\u0151 miniszter j\u00e1rv\u00e1ny\u00fcgyi v\u00e1ltoztat\u00e1si javaslatait.\n\u00a0\u00a0\u00a0\u00a0A m\u00f3dos\u00edt\u00e1sok adminisztrat\u00edv k\u00f6nny\u00edt\u00e9seket is tartalmaznak a h\u00e1rom karant\u00e9nfajta elrendel\u00e9s\u00e9vel kapcsolatban, mivel azokr\u00f3l eddig valamennyi esetben \u00f6n\u00e1ll\u00f3 elj\u00e1r\u00e1sban, formaliz\u00e1lt hat\u00e1rozattal kellett d\u00f6nteni, ami neh\u00e9zs\u00e9get jelentett az \u00fcgyek t\u00f6megess\u00e9 v\u00e1l\u00e1sa miatt.\n\u00a0\u00a0\u00a0\u00a0Ennek eredm\u00e9nyek\u00e9nt a k\u00fclf\u00f6ldr\u0151l t\u00f6rt\u00e9n\u0151 bel\u00e9p\u00e9skor nem kell k\u00fcl\u00f6n k\u00f6zigazgat\u00e1si hat\u00e1rozatba foglalni a hat\u00f3s\u00e1gi h\u00e1zi karant\u00e9n elrendel\u00e9s\u00e9t, hanem azt a t\u00f6rv\u00e9ny erej\u00e9n\u00e9l fogva automatikusan meg kell kezdeni.\n\u00a0\u00a0\u00a0\u00a0A gyakorlatban ez azt jelenti, hogy a Magyarorsz\u00e1gra \u00e9rkez\u0151knek a hat\u00e1rellen\u0151rz\u00e9st v\u00e9gz\u0151 rend\u0151rrel kell tudatniuk, hol k\u00edv\u00e1nj\u00e1k teljes\u00edteni karant\u00e9nk\u00f6telezetts\u00e9g\u00fcket. Ezt k\u00f6vet\u0151en pedig - amennyiben rendelkeznek megfelel\u0151 eszk\u00f6zzel - egy \u00fagynevezett karant\u00e9nszoftvert is le kell t\u00f6lteni\u00fck, amelynek seg\u00edts\u00e9g\u00e9vel a rend\u0151rs\u00e9g ellen\u0151rizheti a hat\u00f3s\u00e1gi h\u00e1zi karant\u00e9n betart\u00e1s\u00e1t.\n\u00a0\u00a0\u00a0\u00a0Azokban az esetekben, amikor a helysz\u00edni ellen\u0151rz\u00e9s m\u00e1sk\u00e9nt nem hajthat\u00f3 v\u00e9gre, a karant\u00e9nra k\u00f6telezettek k\u00f6telesek beengedni a lak\u00e1sukba a rend\u0151r\u00f6ket.\n\u00a0\u00a0\u00a0\u00a0A karant\u00e9nszab\u00e1lyokat megszeg\u0151kre 5 ezert\u0151l 150 ezer forinting terjed\u0151 b\u00edrs\u00e1g szabhat\u00f3 ki, egy jogs\u00e9rt\u0151 egy nap alatt legfeljebb 600 ezer forintra b\u00fcntethet\u0151.\n\u00a0\u00a0\u00a0\u00a0A fenti v\u00e1ltoztat\u00e1sok a kihirdet\u00e9st k\u00f6vet\u0151 napon l\u00e9pnek hat\u00e1lyba.\n\nMTI 2020. okt\u00f3ber 26.\n\n"}]