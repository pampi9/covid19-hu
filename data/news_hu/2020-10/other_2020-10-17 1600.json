[{"date": "2020-10-17 16:00", "url": "https://koronavirus.gov.hu/cikkek/valyi-nagy-istvan-jok-verplazmakezeles-tapasztalatai", "h1": "V\u00e1lyi-Nagy Istv\u00e1n: j\u00f3k a v\u00e9rplazmakezel\u00e9s tapasztalatai", "body": "\nA s\u00falyos betegekn\u00e9l j\u00f3k a v\u00e9rplazmakezel\u00e9s tapasztalatai - jelentette ki a D\u00e9l-pesti Centrumk\u00f3rh\u00e1z f\u0151igazgat\u00f3ja a k\u00f6zm\u00e9di\u00e1nak.\n\nV\u00e1lyi-Nagy Istv\u00e1n kiemelte: a v\u00e9rplazma kezel\u00e9s egy els\u0151sorban s\u00falyos betegekn\u00e9l alkalmazott passz\u00edv immuniz\u00e1l\u00e1s, amelynek l\u00e9nyege a koronav\u00edrus elleni immunv\u00e1lasz \u00e1tad\u00e1sa olyan betegeknek, akikn\u00e9l ez hi\u00e1nyzik.\nK\u00f6z\u00f6lte: a v\u00e9rplazmakezel\u00e9s sok s\u00falyos betegn\u00e9l megg\u00e1tolja az \u00e1llapotroml\u00e1st \u00e9s azt, hogy a betegek intenz\u00edv oszt\u00e1lyra ker\u00fcljenek. Emellett az intenz\u00edv oszt\u00e1lyon, ahol nem csak v\u00e9rplazm\u00e1t, hanem m\u00e1s gy\u00f3gyszereket is adnak, szint\u00e9n j\u00f3nak bizonyult ez a ter\u00e1pia - tette hozz\u00e1.\nA f\u0151igazgat\u00f3 hangs\u00falyozta: a v\u00e9rplazma hivatalos, garant\u00e1ltan v\u00edrus- \u00e9s k\u00e1ros mell\u00e9khat\u00e1sokt\u00f3l mentes v\u00e9rk\u00e9sz\u00edtm\u00e9ny, Magyarorsz\u00e1gon csak az Orsz\u00e1gos V\u00e9rell\u00e1t\u00f3 Szolg\u00e1lat (OVSZ) \u00e1ll\u00edthatja el\u0151, a gy\u0171jt\u00e9st is az OVSZ koordin\u00e1lja.\n\n\nA betegek k\u00e9t vagy h\u00e1rom r\u00e9szletben, egyszerre k\u00e9t-h\u00e1romsz\u00e1z milliliterenk\u00e9nt kapj\u00e1k meg intrav\u00e9n\u00e1san, egym\u00e1st k\u00f6vet\u0151 napokon - tette hozz\u00e1.\nA v\u00e9rplazma donorokat szigor\u00faan sz\u0171rik, a koronav\u00edrus-fert\u0151z\u00e9sen \u00e1tesettek k\u00f6z\u00fcl csak azok\u00e9 alkalmas a ter\u00e1pi\u00e1ra, akiknek megfelel\u0151 az ellenanyag szintj\u00fck, \u00e1ltal\u00e1ban akikn\u00e9l s\u00falyosabb volt a betegs\u00e9g - mondta.\nV\u00e1lyi-Nagy Istv\u00e1n szerint a koronav\u00edrus-fert\u0151z\u00e9s a legt\u00f6bb embern\u00e9l t\u00fcnetmentesen vagy enyhe t\u00fcnetekkel j\u00e1tsz\u00f3dik le, azonban a citokin vihar kialakul\u00e1sakor s\u00falyos gyullad\u00e1sos \u00e1llapot l\u00e9phet fel, amikor nem csak a t\u00fcd\u0151, hanem a t\u00f6bbi szerv is k\u00e1rosodik. Ilyenkor az antivir\u00e1lis kezel\u00e9s helyett a gyullad\u00e1sellenes ter\u00e1pia l\u00e9p az els\u0151 helyre - mondta.\nA koronav\u00edrus-fert\u0151z\u00f6ttek kezel\u00e9s\u00e9ben haszn\u00e1lt gy\u00f3gyszerekr\u0151l elmondta: a favipiravir a betegs\u00e9g korai szak\u00e1ban hat\u00e1sos, m\u00edg a remdesivir intrav\u00e9n\u00e1s gy\u00f3gyszer, amit a s\u00falyos \u00e1llapot\u00fa betegek kapnak. Ezek el\u0151\u00e1ll\u00edt\u00e1sa Magyarorsz\u00e1gon is megkezd\u0151d\u00f6tt, klinikai vizsg\u00e1latban tesztelik a hat\u00e1sukat. A tapasztalatok azt mutatj\u00e1k, hogy ler\u00f6vid\u00edtik a k\u00f3rh\u00e1zban t\u00f6lt\u00f6tt id\u0151t. Mindk\u00e9t gy\u00f3gyszer b\u0151s\u00e9gesen rendelkez\u00e9sre \u00e1ll - emelte ki.\nA f\u0151igazgat\u00f3 besz\u00e1molt arr\u00f3l, hogy a k\u00f3rh\u00e1zban k\u00e9t hull\u00e1m k\u00f6zt rengeteg felszerel\u00e9st, v\u00e9d\u0151eszk\u00f6zt, illetve gy\u00f3gyszert rendeltek be, \u00edgy felk\u00e9sz\u00fcltek a m\u00e1sodik hull\u00e1mra, melyben t\u00f6bb beteg van, mint tavasszal. A D\u00e9l-pesti Centrumk\u00f3rh\u00e1z fekv\u0151beteg-oszt\u00e1lya folyamatosan 80-90 sz\u00e1zal\u00e9kos tel\u00edtetts\u00e9ggel m\u0171k\u00f6dik, \u00e9s az intenz\u00edv oszt\u00e1lyon is 70-80 sz\u00e1zal\u00e9k a tel\u00edtetts\u00e9g - mondta.\n\n\nMTI\n\n"}]