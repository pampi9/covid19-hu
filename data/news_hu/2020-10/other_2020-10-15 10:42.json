[{"date": "2020-10-15 10:42", "url": "https://koronavirus.gov.hu/cikkek/itm-vallalkozasok-munkaero-tamogatasa-program-matol-igenyelheto-az-allaskeresonkent-akar", "h1": "ITM - V\u00e1llalkoz\u00e1sok munkaer\u0151 t\u00e1mogat\u00e1sa program: m\u00e1t\u00f3l ig\u00e9nyelhet\u0151 az \u00e1ll\u00e1skeres\u0151nk\u00e9nt ak\u00e1r f\u00e9lmilli\u00f3 forintos seg\u00edts\u00e9g", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00f6sszesen t\u00f6bb mint 12 milli\u00e1rd forint forr\u00e1sig\u00e9nnyel ind\u00edtott programot az alacsony iskolai v\u00e9gzetts\u00e9g\u0171 \u00e9s a fiatal \u00e1ll\u00e1skeres\u0151k ir\u00e1nti munkaer\u0151-piaci kereslet \u00e9l\u00e9nk\u00edt\u00e9se \u00e9rdek\u00e9ben. A V\u00e1llalkoz\u00e1sok munkaer\u0151 t\u00e1mogat\u00e1sa program mintegy 25 ezer \u00e1ll\u00e1skeres\u0151t juttathat munkalehet\u0151s\u00e9ghez. A t\u00e1mogat\u00e1st gyorsan \u00e9s egyszer\u0171en, elektronikus \u00faton, egyetlen oldalnyi k\u00e9relem kit\u00f6lt\u00e9s\u00e9vel vehetik ig\u00e9nybe a munkaad\u00f3k - h\u00edvta fel a figyelmet cs\u00fct\u00f6rt\u00f6ki k\u00f6zlem\u00e9ny\u00e9ben a miniszt\u00e9rium.\n\n\n\u00a0\u00a0A t\u00e1mogat\u00e1ssal mintegy 25 ezer alacsony iskolai v\u00e9gzetts\u00e9g\u0171 \u00e9s/vagy 25 \u00e9v alatti \u00e1ll\u00e1skeres\u0151 munk\u00e1ba \u00e1ll\u00e1sa val\u00f3sulhat meg \u00f6sszesen 12,5 milli\u00e1rd forint forr\u00e1sig\u00e9nnyel. A program keret\u00e9ben a munk\u00e1ltat\u00f3nak az \u00e1ll\u00e1skeres\u0151t legal\u00e1bb 5 h\u00f3napig foglalkoztatnia kell.\n\u00a0\u00a0\u00a0\u00a0A t\u00e1mogat\u00e1s m\u00e9rt\u00e9ke teljes munkaid\u0151ben t\u00f6rt\u00e9n\u0151 foglalkoztat\u00e1s eset\u00e9ben havonta a b\u00e9rk\u00f6lts\u00e9g (brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3) 50 sz\u00e1zal\u00e9ka, de legfeljebb 100 ezer forint. A munkaad\u00f3k teh\u00e1t \u00e1ll\u00e1skeres\u0151nk\u00e9nt \u00f6sszesen ak\u00e1r f\u00e9lmilli\u00f3 forint t\u00e1mogat\u00e1sban is r\u00e9szes\u00fclhetnek, r\u00e9szmunkaid\u0151s foglalkoztat\u00e1s eset\u00e9n a t\u00e1mogat\u00e1si plafon ar\u00e1nyosan v\u00e1ltozik.\n\u00a0\u00a0\u00a0\u00a0A V\u00e1llalkoz\u00e1sok munkaer\u0151 t\u00e1mogat\u00e1sa programra 2020. okt\u00f3ber 15-t\u0151l lehet jelentkezni elektronikus \u00fcgyint\u00e9z\u00e9s keret\u00e9ben a\u00a0https://nfsz.munka.hu/cikk/1268/Vallalkozasok_munkaero_tamogatasa\u00a0linken. A munkaad\u00f3kat sz\u00fcks\u00e9g eset\u00e9n a helyileg illet\u00e9kes j\u00e1r\u00e1si hivatalok foglalkoztat\u00e1si oszt\u00e1lyai is k\u00e9szek seg\u00edteni az egyoldalas k\u00e9relem megfelel\u0151 kit\u00f6lt\u00e9s\u00e9ben.\n\n\nMTI 2020. okt\u00f3ber 15.\n\n"}]