[{"date": "2020-10-28 16:54", "url": "https://koronavirus.gov.hu/cikkek/szijjarto-magyar-gazdasag-hatalmas-lehetosegek-elott-all", "h1": "Szijj\u00e1rt\u00f3: a magyar gazdas\u00e1g hatalmas lehet\u0151s\u00e9gek el\u0151tt \u00e1ll", "body": "\nA magyar gazdas\u00e1g hatalmas lehet\u0151s\u00e9gek el\u0151tt \u00e1ll: a vil\u00e1gj\u00e1rv\u00e1ny miatt sok v\u00e1llalat megsz\u0171nt, meggyeng\u00fclt, vagy kiszorult a vil\u00e1gpiacokr\u00f3l, a magyar v\u00e1llalatok azonban bet\u00f6rhetnek az \u00faj piaci r\u00e9sekbe, n\u00f6velve bev\u00e9teleiket, a foglalkoztat\u00e1st, er\u0151s\u00edtve a magyar gazdas\u00e1g eg\u00e9sz\u00e9t - mondta a k\u00fclgazdas\u00e1gi \u00e9s k\u00fcl\u00fcgyminiszter Nagyat\u00e1don szerd\u00e1n.\n\n\nSzijj\u00e1rt\u00f3\u00a0P\u00e9ter az \u00e9dess\u00e9giparban tev\u00e9kenyked\u0151 Chocoland Kft. nemzeti exportv\u00e9delmi programban kapott korm\u00e1nyzati t\u00e1mogat\u00e1s\u00e1t igazol\u00f3 okirat \u00e1tad\u00e1sakor azt hangs\u00falyozta, a vil\u00e1gj\u00e1rv\u00e1ny nem kiz\u00e1r\u00f3lag az emberek \u00e9let\u00e9t \u00e9s eg\u00e9szs\u00e9g\u00e9t, hanem a munkahelyeket is vesz\u00e9lybe sodorta.\n\u00a0\u00a0\u00a0\u00a0\"Teljesen \u00faj vil\u00e1ggazdas\u00e1gi korszakba l\u00e9p\u00fcnk, amely \u00faj, \u00e9les versennyel kezd\u0151dik, hiszen a nemzetk\u00f6zi piacok \u00fajraoszt\u00e1sa kezd\u0151d\u00f6tt meg, sz\u00e1mos nagynak, er\u0151snek hitt, vagy er\u0151snek l\u00e1tott v\u00e1llalat t\u00f6rt meg, sz\u00e1mos gy\u00e1rat be kellett z\u00e1rni, a termel\u00e9si kapacit\u00e1sokat vissza kellett fogni \u00e9s t\u00f6megesen elbocs\u00e1tani a munkaer\u0151t\" - mutatott r\u00e1.\n\u00a0\u00a0\u00a0\u00a0\u00dagy v\u00e9lte: szinte nincs olyan ipar\u00e1g, ahol ne alakultak volna \u00e1t alapvet\u0151en az er\u0151viszonyok, \u00e9s b\u00e1r a vil\u00e1gj\u00e1rv\u00e1ny k\u00f6vetkezm\u00e9nyei a magyar v\u00e1llalatoknak is jelentenek kih\u00edv\u00e1sokat, de legal\u00e1bb annyi lehet\u0151s\u00e9get is tartogatnak a sz\u00e1mukra.\n\u00a0\u00a0\u00a0\u00a0Kiemelte, a korm\u00e1ny c\u00e9lja, hogy a magyar v\u00e1llalatokat seg\u00edtse bet\u00f6rni ezekre a helyekre. Szavai szerint ahhoz, hogy \u00e9lni is tudjanak a k\u00edn\u00e1lkoz\u00f3 lehet\u0151s\u00e9ggel, a v\u00e1llalatoknak m\u00e1rka\u00e9p\u00edt\u00e9sre, digit\u00e1lis fejleszt\u00e9sekre van sz\u00fcks\u00e9g\u00fck \u00e9s el kell jutniuk a leend\u0151 megrendel\u0151kh\u00f6z.\n\u00a0\u00a0\u00a0\u00a0A korm\u00e1ny ez\u00e9rt t\u00e1mogat\u00e1si programot ind\u00edtott, amelyben azokat a v\u00e1llalatokat seg\u00edti, amelyek ki akarj\u00e1k haszn\u00e1lni a vil\u00e1ggazdas\u00e1gi v\u00e1ltoz\u00e1sokat, \u00fajabb \u00e9s \u00fajabb k\u00fclpiaci megrendel\u00e9seket k\u00edv\u00e1nnak szerezni, hozz\u00e1j\u00e1rulnak a magyar gazdas\u00e1g exportteljes\u00edtm\u00e9ny\u00e9nek n\u00f6vel\u00e9s\u00e9hez - k\u00f6z\u00f6lte. Jelezte, hogy a k\u00fclpiacrajut\u00e1si t\u00e1mogat\u00e1s 2 milli\u00e1rd forintos keret\u00e9b\u0151l 46 c\u00e9g kap t\u00e1mogat\u00e1st, amelyek strat\u00e9gi\u00e1t, terveket k\u00e9sz\u00edtettek exportpiacuk n\u00f6vel\u00e9s\u00e9re. A forr\u00e1s a c\u00e9gek projektk\u00f6lts\u00e9g\u00e9nek a fel\u00e9t fedezi.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter meg\u00edt\u00e9l\u00e9se szerint az exportteljes\u00edtm\u00e9ny n\u00f6vel\u00e9s\u00e9re legink\u00e1bb ott van es\u00e9ly, ahol \"mi magyarok valami egyedit tudunk k\u00edn\u00e1lni a vil\u00e1gpiacnak\", a magyar \u00e9lelmiszeripar, azon bel\u00fcl a t\u00f6bb \u00e9vtizedes hagyom\u00e1nyokkal b\u00edr\u00f3 \u00e9dess\u00e9gipar kifejezetten ilyen.\u00a0\u00a0\u00a0\u00a0\n\u00a0\u00a0\u00a0\u00a0A Chocoland Kft. 50 milli\u00f3 forint korm\u00e1nyzati t\u00e1mogat\u00e1st kap 100 milli\u00f3 forintos k\u00fclpiacra jut\u00e1si projektj\u00e9hez, hogy exportpiaci r\u00e9szesed\u00e9st tudjon szerezni N\u00e9metorsz\u00e1gban, Hollandi\u00e1ban, Nagy-Britanni\u00e1ban \u00e9s az Egyes\u00fclt Arab Emir\u00e1tusokban - jegyezte meg.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter sz\u00f3lt arr\u00f3l, hogy Magyarorsz\u00e1gnak vil\u00e1gviszonylatban \"nem t\u00fal nagym\u00e9ret\u0171\", 10 milli\u00f3s piaca van, de \"a magyar emberek munk\u00e1j\u00e1b\u00f3l, kreativit\u00e1s\u00e1b\u00f3l, szorgalm\u00e1b\u00f3l fakad\u00f3an\" a magyar gazdas\u00e1g vil\u00e1ggazdas\u00e1gi s\u00falya sokkal nagyobb ann\u00e1l, mint amit egy ekkora piac indokolna.\n\n\u00a0\u00a0\u00a0\u00a0A lakoss\u00e1gsz\u00e1m tekintet\u00e9ben a 92., az exportteljes\u00edtm\u00e9nyt n\u00e9zve a 34. helyen vagyunk a vil\u00e1granglist\u00e1n - mutatott r\u00e1.\n\u00a0\u00a0\u00a0\u00a0Hangs\u00falyozta: \"azt a c\u00e9lt t\u0171zt\u00fck ki magunk el\u00e9, hogy a magyar gazdas\u00e1g er\u0151sebb legyen a vil\u00e1gj\u00e1rv\u00e1ny ut\u00e1n, mint el\u0151tte volt\". \"Min\u00e9l er\u0151sebbek a magyar v\u00e1llalatok, ann\u00e1l er\u0151sebb a magyar gazdas\u00e1g\" - jelentette ki.\n\u00a0\u00a0\u00a0\u00a0Sz\u00e1szfalvi L\u00e1szl\u00f3, a t\u00e9rs\u00e9g kereszt\u00e9nydemokrata orsz\u00e1ggy\u0171l\u00e9si k\u00e9pvisel\u0151je fontosnak nevezte, hogy a Chocoland\u00e9hoz hasonl\u00f3 beruh\u00e1z\u00e1sok az orsz\u00e1gnak ne csak a gazdas\u00e1gilag kiemelt helyein, hanem a h\u00e1tr\u00e1nyos helyzet\u0171 t\u00e9rs\u00e9geiben, a csal\u00e1di, a kis \u00e9s a k\u00f6zepes v\u00e1llalkoz\u00e1sokat \u00e9rint\u0151en is nagy sz\u00e1mban val\u00f3suljanak meg, s \"k\u00e9zzel foghat\u00f3v\u00e1 v\u00e1ljon\" az erre ir\u00e1nyul\u00f3 korm\u00e1nyzati politika.\n\u00a0\u00a0\u00a0\u00a0A politikus kiemelte, hogy v\u00e1laszt\u00f3k\u00f6rzet\u00e9ben ebben az uni\u00f3s k\u00f6lts\u00e9gvet\u00e9si ciklusban az el\u0151z\u0151h\u00f6z k\u00e9pest a h\u00e1romszoros\u00e1ra n\u0151tt a v\u00e1llalkoz\u00f3i p\u00e1ly\u00e1zati aktivit\u00e1s, \u00e9s a v\u00e1llalkoz\u00f3khoz k\u00e9t \u00e9s f\u00e9lszer t\u00f6bb forr\u00e1s \u00e9rkezett, ami jelent\u0151s v\u00e1ltoz\u00e1s. Kijelentette, a c\u00e9l az, hogy folytat\u00f3djon e kedvez\u0151 tendencia.\n\u00a0\u00a0\u00a0\u00a0Vajda D\u00e1niel Szil\u00e1rd, a Chocoland Kft. marketing menedzsere besz\u00e1molt arr\u00f3l, hogy a c\u00e9get 2007-ben a sz\u00fclei alap\u00edtott\u00e1k. Az MTI \u00e9rdekl\u0151d\u00e9s\u00e9re kit\u00e9rt r\u00e1, a b\u00e9rgy\u00e1rt\u00e1ssal is foglalkoz\u00f3 t\u00e1rsas\u00e1g 21 embert alkalmaz, szaloncukrot, t\u00e1bl\u00e1s csokol\u00e1d\u00e9t, csokol\u00e1d\u00e9figur\u00e1kat, sz\u0151l\u0151cukrot \u00e9s egyedi bonbonokat k\u00e9sz\u00edt.\n\u00a0\u00a0\u00a0\u00a0A c\u00e9g tavalyi \u00e1rbev\u00e9tele az el\u0151z\u0151 \u00e9vi dupl\u00e1ja, 146 milli\u00f3 forint volt, s 36 milli\u00f3 forint nyeres\u00e9get \u00e9rt el 2019-ben. Megjegyezte, a koronav\u00edrus-j\u00e1rv\u00e1ny miatt id\u00e9n visszaes\u00e9sre sz\u00e1m\u00edtanak. (FOT\u00d3)\n\nMTI 2020. okt\u00f3ber 28.\n\n"}]