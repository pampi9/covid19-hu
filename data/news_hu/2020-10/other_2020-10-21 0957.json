[{"date": "2020-10-21 09:57", "url": "https://koronavirus.gov.hu/cikkek/maruzsa-fertozesi-lancok-megszakitasat-szolgalja-az-oszi-szunet", "h1": "Maruzsa: a fert\u0151z\u00e9si l\u00e1ncok megszak\u00edt\u00e1s\u00e1t is szolg\u00e1lja az \u0151szi sz\u00fcnet", "body": "\nA koronav\u00edrus-fert\u0151z\u00e9si l\u00e1ncok megszak\u00edt\u00e1s\u00e1ra is alkalmas lehet a p\u00e9nteken kezd\u0151d\u0151 \u0151szi sz\u00fcnet az iskol\u00e1kban - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\n\nMaruzsa Zolt\u00e1n kiemelte: fontos, hogy a gyerekek a t\u00edznapos sz\u00fcnetet csal\u00e1di k\u00f6rben t\u00f6lts\u00e9k, ne csoportos rendezv\u00e9nyeken, szabadid\u0151s programokon.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett: az \u0151szi sz\u00fcnetben minden oktat\u00e1si int\u00e9zm\u00e9nyben fert\u0151tlen\u00edt\u0151 takar\u00edt\u00e1st kell v\u00e9gezni. \u00d6tvenkilenc iskol\u00e1ban, ahol a fert\u0151z\u00e9s a rendk\u00edv\u00fcli sz\u00fcnet \u00e9s a tantermen k\u00edv\u00fcli, digit\u00e1lis munkarend ellen\u00e9re sem t\u0171nt el, a honv\u00e9ds\u00e9g seg\u00edts\u00e9g\u00e9vel aeroszolos fert\u0151tlen\u00edt\u00e9st is v\u00e9geznek - tette hozz\u00e1.\n\u00a0\u00a0\u00a0\u00a0Maruzsa Zolt\u00e1n azt mondta, hogy az iskol\u00e1kban \u00e9s \u00f3vod\u00e1kban bevezetett megel\u0151z\u0151 int\u00e9zked\u00e9sek sikeresen fogj\u00e1k vissza a j\u00e1rv\u00e1ny terjed\u00e9s\u00e9t: a legfrissebb adatok szerint 3000 \u00f3voda k\u00f6z\u00fcl csak 64-ben van rendk\u00edv\u00fcli sz\u00fcnet, ez, illetve a tantermen k\u00edv\u00fcli digit\u00e1lis munkarend az iskol\u00e1k mind\u00f6ssze hat sz\u00e1zal\u00e9k\u00e1t \u00e9rinti.\n\n\nMTI 2020. okt\u00f3ber 21.\n\n"}]