[{"date": "2020-10-22 12:37", "url": "https://koronavirus.gov.hu/cikkek/szlavik-maszkhordas-az-alapveto-vedekezesi-eszkoz", "h1": "Szl\u00e1vik: a maszkhord\u00e1s az alapvet\u0151 v\u00e9dekez\u00e9si eszk\u00f6z", "body": "\nJelenleg a t\u00e1vols\u00e1gtart\u00e1s \u00e9s a maszkhord\u00e1s az alapvet\u0151 v\u00e9dekez\u00e9si eszk\u00f6z a koronav\u00edrus-fert\u0151z\u00e9ssel szemben - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa egy online szakmai konferenci\u00e1n cs\u00fct\u00f6rt\u00f6k\u00f6n.\n\n\nSzl\u00e1vik J\u00e1nos \u00fagy fogalmazott, hogy hatalmas j\u00e1rv\u00e1nyr\u00f3l lehet besz\u00e9lni, amely nem csendesedik, \u00e9s Magyarorsz\u00e1gon is emelkedik a fert\u0151z\u00e9sek \u00e9s hal\u00e1lesetek sz\u00e1ma.\n\u00a0\u00a0\u00a0\u00a0A szakember az IME eg\u00e9szs\u00e9g\u00fcgyi szaklap konferenci\u00e1j\u00e1n kit\u00e9rt arra, hogy az influenz\u00e1val \u00f6sszehasonl\u00edtva is vesz\u00e9lyesebb a koronav\u00edrus. Amerikai adatokat ismertetve elmondta, ott \u00e9vente 30-40 milli\u00f3 influenz\u00e1s megbeteged\u00e9sre 30-40 ezer hal\u00e1leset jut, m\u00edg a koronav\u00edrust m\u00e1r 6-8 milli\u00f3 amerikai kapta el, \u00e9s m\u00e1r t\u00f6bb mint 200 ezren haltak meg a v\u00edrus sz\u00f6v\u0151dm\u00e9nyeiben.\n\u00a0\u00a0\u00a0\u00a0Magyarorsz\u00e1gon az elm\u00falt h\u00f3napokban nem volt magasabb a hal\u00e1loz\u00e1s, mint a koronav\u00edrus el\u0151tti \u00e9vekben, de ez nem minden orsz\u00e1gra igaz - mondta a szakember, p\u00e9ldak\u00e9nt Angli\u00e1t,\nSpanyolorsz\u00e1got, Olaszorsz\u00e1got \u00e9s Franciaorsz\u00e1got eml\u00edtve. \"Egy\u00e9rtelm\u0171, hogy a hal\u00e1loz\u00e1sok emelked\u00e9s\u00e9\u00e9rt a koronav\u00edrus felel\u0151s\" - emelte ki.\n\u00a0\u00a0\u00a0\u00a0A tesztel\u00e9sr\u0151l Szl\u00e1vik J\u00e1nos azt mondta, Magyarorsz\u00e1gon naponta 6-12 ezer tesztet v\u00e9geznek, \u00e9s azokb\u00f3l mutatj\u00e1k ki az egyre emelked\u0151 sz\u00e1m\u00fa pozit\u00edv eseteket.\n\u00a0\u00a0\u00a0\u00a0A mintav\u00e9telek sz\u00e1ma tavaszhoz k\u00e9pest j\u00f3val t\u00f6bb, \u00e9s pr\u00f3b\u00e1lnak \u00fajabb \u00e9s \u00fajabb technik\u00e1kat tal\u00e1lni a pozit\u00edv esetek felkutat\u00e1s\u00e1ra - tette hozz\u00e1.\n\u00a0\u00a0\u00a0\u00a0Ezek k\u00f6z\u00fcl a legmegb\u00edzhat\u00f3bb a PCR-teszt, amelyhez azonban speci\u00e1lis eszk\u00f6z, szak\u00e9rtelem \u00e9s megfelel\u0151 laborat\u00f3riumi h\u00e1tt\u00e9r sz\u00fcks\u00e9ges. Az ut\u00f3bbi id\u0151ben haszn\u00e1latos \u00fagynevezett antig\u00e9nalap\u00fa gyorstesztek is elfogadj\u00e1k a v\u00edrus kimutat\u00e1s\u00e1ra, ezek negyed\u00f3ra ut\u00e1n kimutatj\u00e1k a pozitivit\u00e1st - mondta.\n\u00a0\u00a0\u00a0\u00a0Kiemelte, a maszkvisel\u00e9s az egyik alapvet\u0151 eszk\u00f6ze a v\u00e9dekez\u00e9snek, azonban nem kell a maszkokat misztifik\u00e1lni. Hat\u00e9konys\u00e1g szempontj\u00e1b\u00f3l nincs nagy k\u00fcl\u00f6nbs\u00e9g k\u00f6z\u00f6tt\u00fck, hiszen m\u00edg egy egyszer\u0171 maszk 95 sz\u00e1zal\u00e9kos, a seb\u00e9szi maszkok\u00e9 95-98, a speci\u00e1lis, ffp2, ffp3 maszkok 99 sz\u00e1zal\u00e9kos v\u00e9delmet ny\u00fajtanak - k\u00f6z\u00f6lte az infektol\u00f3gus.\n\u00a0\u00a0\u00a0\u00a0Az utc\u00e1n, a h\u00e9tk\u00f6znapi \u00e9letben az egyszer\u0171bb maszkok is v\u00e9delmet ny\u00fajtanak, azonban a v\u00e9dekez\u00e9s m\u00e1sik fontos eleme a t\u00e1vols\u00e1gtart\u00e1s. Ha ezt a kett\u0151t betartjuk, szinte nulla a megfert\u0151z\u0151d\u00e9s es\u00e9lye - h\u00edvta fel a figyelmet.\n\u00a0\u00a0\u00a0\u00a0Szl\u00e1vik J\u00e1nos besz\u00e9lt arr\u00f3l is, hogy a koronav\u00edrus nem csak a t\u00fcd\u0151t t\u00e1madja, a kezdeti f\u00e1zis ut\u00e1n az \u00f6sszes szervet k\u00e9pes megbeteg\u00edteni, t\u00f6bbek k\u00f6z\u00f6tt sz\u00edv-, m\u00e1j-, veseel\u00e9gtelens\u00e9get okozva.\n\u00a0\u00a0\u00a0\u00a0Ez mutatja a v\u00edrus vesz\u00e9lyess\u00e9g\u00e9t. A fert\u0151z\u00f6ttek 10-20 sz\u00e1zal\u00e9ka szorul intenz\u00edv ell\u00e1t\u00e1sra, \u00e9s k\u00f6z\u00fcl\u00fck 30 sz\u00e1zal\u00e9k hal meg - emelte ki.\n\u00a0\u00a0\u00a0\u00a0A szakember felh\u00edvta a figyelmet, hogy a kezdeti t\u00fcnetek megjelen\u00e9sekor neh\u00e9z megk\u00fcl\u00f6nb\u00f6ztetni az influenz\u00e1t a koronav\u00edrus-fert\u0151z\u00e9st\u0151l. Izgalmas megfigyel\u00e9snek nevezte, hogy a brazilokn\u00e1l, akik megkapt\u00e1k az influenzaolt\u00e1st, enyh\u00e9bb lefoly\u00e1s\u00fa volt a koronav\u00edrus-fert\u0151z\u00e9s.\n\u00a0\u00a0\u00a0\u00a0A koronav\u00edrus elleni v\u00e9d\u0151olt\u00e1sra t\u00e9rve a szakember elmondta, m\u00e1r t\u00f6bb olyan t\u00f6rzsk\u00f6nyvezett olt\u00e1s van Oroszorsz\u00e1gban \u00e9s K\u00edn\u00e1ban, amellyel t\u00f6bb t\u00edzezer embert oltanak, \u00e9s hat\u00e9konynak bizonyulnak.\n\u00a0\u00a0\u00a0\u00a0Hozz\u00e1tette: k\u00e9tsz\u00e1z olt\u00f3anyag-jel\u00f6lt van \u00fagynevezett preklinikai vizsg\u00e1latban, ebb\u0151l t\u00edz van f\u00e1zis 3 st\u00e1tuszban, vagyis amikor m\u00e1r sok emberen, j\u00e1rv\u00e1nyos k\u00f6r\u00fclm\u00e9nyek k\u00f6z\u00f6tt pr\u00f3b\u00e1lj\u00e1k ki azokat. K\u00e9t-h\u00e1rom olt\u00f3anyagot m\u00e1r t\u00f6rzsk\u00f6nyveztek is.\n\u00a0\u00a0\u00a0\u00a0Szl\u00e1vik J\u00e1nos szerint a j\u00f6v\u0151 \u00e9v elej\u00e9n, k\u00f6zep\u00e9n meglesznek ezek az olt\u00e1sok.\n\u00a0\u00a0\u00a0\u00a0Val\u00f3sz\u00edn\u0171leg el\u0151sz\u00f6r az eg\u00e9szs\u00e9g\u00fcgyi \u00e9s szoci\u00e1lis ter\u00fcleten, a kiemelt infrastrukt\u00far\u00e1ban dolgoz\u00f3kat, az id\u0151s, kr\u00f3nikus beteget oltj\u00e1k el\u0151sz\u00f6r - mondta.\n\u00a0\u00a0\u00a0\u00a0Az \u00e1toltotts\u00e1g azonban m\u00e9g messze van - tette hozz\u00e1, hiszen ahhoz, hogy ez a v\u00edrus elt\u0171nj\u00f6n, az emberek 80-95 sz\u00e1zal\u00e9k\u00e1t be kellene oltani.\n\u00a0\u00a0\u00a0\u00a0Ahhoz pedig, hogy a nagyobb j\u00e1rv\u00e1nyokat elker\u00fclj\u00fck, 50-60 sz\u00e1zal\u00e9kos \u00e1toltotts\u00e1gra lenne sz\u00fcks\u00e9g. \"Ett\u0151l m\u00e9g nagyon messze vagyunk\" - fogalmazott Szl\u00e1vik J\u00e1nos.\n\n\nMTI 2020. okt\u00f3ber 22.\n\n"}]