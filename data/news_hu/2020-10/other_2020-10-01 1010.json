[{"date": "2020-10-01 10:10", "url": "https://koronavirus.gov.hu/cikkek/maruzsa-felkeszultek-az-intezmenyek-lazmeresre", "h1": "Maruzsa: felk\u00e9sz\u00fcltek az int\u00e9zm\u00e9nyek a l\u00e1zm\u00e9r\u00e9sre", "body": "\nFelk\u00e9sz\u00fcltek a k\u00f6znevel\u00e9si int\u00e9zm\u00e9nyek a bel\u00e9p\u00e9skor sz\u00fcks\u00e9ges l\u00e1zm\u00e9r\u00e9sre - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\n\u00a0Maruzsa\u00a0Zolt\u00e1n azt mondta, hogy mindenhol nagy logisztikai m\u0171veletet ig\u00e9nyel a gyermekek bel\u00e9ptet\u00e9se az int\u00e9zm\u00e9nybe, de nagyobb z\u00f6kken\u0151k n\u00e9lk\u00fcl megoldhat\u00f3 a feladat. Ezt seg\u00edti, hogy a korm\u00e1ny negyvenezer digit\u00e1lis h\u0151m\u00e9r\u0151t biztos\u00edtott az int\u00e9zm\u00e9nyeknek, ahol pedig n\u00e9gysz\u00e1z gyerekn\u00e9l t\u00f6bbet kell egy kapun beengedni, h\u0151kapukat telep\u00edtettek, \u00edgy egyszerre 8-10 embert tudnak ellen\u0151rizni - tette hozz\u00e1.\n\u00a0\u00a0\u00a0\u00a0Hangs\u00falyozta, hogy a l\u00e1zm\u00e9r\u00e9s a j\u00e1rv\u00e1ny elleni k\u00f6z\u00f6s v\u00e9dekez\u00e9st szolg\u00e1lja, \u00e9s seg\u00edti az oktat\u00e1si int\u00e9zm\u00e9nyek biztons\u00e1gos m\u0171k\u00f6dtet\u00e9s\u00e9t.\n\u00a0\u00a0\u00a0\u00a0A l\u00e1zm\u00e9r\u00e9st olyan helyen \u00e9rdemes elv\u00e9gezni, ahol az nagyobb tumultus n\u00e9lk\u00fcl lebonyol\u00edthat\u00f3. A m\u00e9r\u00e9sben minden dolgoz\u00f3, \u00e9s ak\u00e1r a fels\u0151bb \u00e9ves tanul\u00f3k is r\u00e9szt vehetnek. 37,8 Celsius-fok felett el kell k\u00fcl\u00f6n\u00edteni a gyermeket, majd p\u00e1r perc m\u00falva meg kell ism\u00e9telni a l\u00e1zm\u00e9r\u00e9st, ha pedig m\u00e1sodj\u00e1ra is l\u00e1zat mutat, \u00e9rtes\u00edteni kell a sz\u00fcl\u0151t - ismertette az elj\u00e1r\u00e1st az \u00e1llamtitk\u00e1r.\n\u00a0\u00a0\u00a0\u00a0Maruzsa\u00a0Zolt\u00e1n besz\u00e9lt arr\u00f3l is, hogy a szerdai adatok szerint 30 \u00f3vod\u00e1ban \u00e9s 6 iskol\u00e1ban kellett rendk\u00edv\u00fcli sz\u00fcnetet elrendelni, 134 int\u00e9zm\u00e9nyben pedig 1-1 oszt\u00e1lyban tantermen k\u00edv\u00fcli digit\u00e1lis munkarend mellett d\u00f6nt\u00f6ttek.\n\u00a0\u00a0\u00a0\u00a0Az elm\u00falt egy h\u00f3napban egyetlen int\u00e9zm\u00e9nyben sem alakult ki t\u00f6meges fert\u0151z\u00e9s, ebb\u0151l az l\u00e1tszik, hogy a jelenleg \u00e9rv\u00e9nyes elj\u00e1r\u00e1srend hat\u00e9kony - mondta az \u00e1llamtitk\u00e1r.\n\n\nMTI 2020. okt\u00f3ber 1.\n\n"}]