[{"date": "2020-10-19 13:55", "url": "https://koronavirus.gov.hu/cikkek/orszagos-tisztifoorvos-magyarorszag-az-europai-kozepmezonyben-van-fertozottseg-teren", "h1": "Orsz\u00e1gos tisztif\u0151orvos: Magyarorsz\u00e1g az eur\u00f3pai k\u00f6z\u00e9pmez\u0151nyben van a fert\u0151z\u00f6tts\u00e9g ter\u00e9n", "body": "\nMagyarorsz\u00e1g az Eg\u00e9szs\u00e9g\u00fcgyi Vil\u00e1gszervezet (WHO) elemz\u00e9se alapj\u00e1n az eur\u00f3pai k\u00f6z\u00e9pmez\u0151nyben van a fert\u0151z\u00f6ttek \u00e9s az elhunytak sz\u00e1m\u00e1t tekintve - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia hozz\u00e1tette: Magyarorsz\u00e1g az egymilli\u00f3 lakosra sz\u00e1m\u00edtott fert\u0151z\u00f6tts\u00e9gben az Eur\u00f3pai Uni\u00f3 27 tag\u00e1llama k\u00f6z\u00fcl a 10., m\u00edg az elhunytak sz\u00e1m\u00e1t n\u00e9zve a 14. helyen \u00e1ll.\n\u00a0\u00a0\u00a0\u00a0Eur\u00f3pa- \u00e9s vilg\u00e1szerte emelked\u0151ben van a fert\u0151z\u00f6ttek sz\u00e1ma, \u00e9s ez al\u00f3l Magyarorsz\u00e1g sem kiv\u00e9tel - tette hozz\u00e1.\n\u00a0\u00a0\u00a0\u00a0A szakember k\u00e9rd\u00e9sre v\u00e1laszolva azt mondta, a gyerekeknek nem kell maszkot viselni\u00fck az iskol\u00e1ban, mivel az rendk\u00edv\u00fcli t\u00f6bbletterhet r\u00f3na r\u00e1juk, \u00e9s nem is elv\u00e1rhat\u00f3, hogy azt helyesen haszn\u00e1lj\u00e1k 6-8 \u00f3r\u00e1n kereszt\u00fcl.\n\u00a0\u00a0\u00a0\u00a0Az iskol\u00e1kra hozott szab\u00e1lyok tov\u00e1bbra is \u00e9rv\u00e9nyesek, az \u00e9p\u00fcleten bel\u00fcl is ker\u00fclni kell a csoportosul\u00e1sokat, fontos a k\u00e9zfert\u0151tlen\u00edt\u00e9s \u00e9s a testh\u0151m\u00e9rs\u00e9klet-m\u00e9r\u00e9s - mondta.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, az operat\u00edv t\u00f6rzs d\u00f6nt\u00e9se \u00e9rtelm\u00e9ben jelenleg 40 \u00f3vod\u00e1ban \u00e9s 13 iskol\u00e1ban van rendk\u00edv\u00fcli sz\u00fcnet, 117 oszt\u00e1lyban \u00e9s 15 iskol\u00e1ban digit\u00e1lis tanrendben tanulnak a di\u00e1kok.\n\u00a0\u00a0\u00a0\u00a0K\u00f6z\u00f6lte: \u00faj diagnosztikai lehet\u0151s\u00e9get jelentenek az antig\u00e9ntesztek, amelyek a PCR-tesztekhez hasonl\u00f3an az aktu\u00e1lis fert\u0151z\u00f6tts\u00e9get mutatj\u00e1k ki.\n\u00a0\u00a0\u00a0\u00a0A Nemzeti N\u00e9peg\u00e9szs\u00e9g\u00fcgyi K\u00f6zpont vizsg\u00e1lata szerint az antig\u00e9ntesztek eredm\u00e9nye egybeesik a PCR-tesztek\u00e9vel - mondta.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e9lt arr\u00f3l is, hogy az, aki fel\u00e9p\u00fclt a koronav\u00edrus-fert\u0151z\u00e9sb\u0151l, az orvos gy\u00f3gyultnak nyilv\u00e1n\u00edtotta, megkaphatja az influenza elleni v\u00e9d\u0151olt\u00e1st. Tov\u00e1bbra is azt aj\u00e1nlja, hogy a kr\u00f3nikus betegs\u00e9ggel \u00e9l\u0151k \u00e9s az id\u0151sek mindenk\u00e9ppen k\u00e9rj\u00e9k a v\u00e9d\u0151olt\u00e1st.\n\u00a0\u00a0\u00a0\u00a0Jelezte, tov\u00e1bbi influenza elleni olt\u00f3anyag szereztek be, hogy mindenki hozz\u00e1jusson a vakcin\u00e1hoz.\n\u00a0\u00a0\u00a0\u00a0A halottak napi temet\u0151l\u00e1togat\u00e1sokr\u00f3l elmondta, az \u00e1ltal\u00e1nos higi\u00e9niai \u00e9s magatart\u00e1si szab\u00e1lyokat kell betartani ekkor is. \u00a0\u00a0\u00a0\u00a0Aj\u00e1nlatos ker\u00fclni a t\u00f6meget, \u00e9s ha sokan vannak egy-egy s\u00edrkertben, temet\u0151ben, \u00e9rdemes maszkot viselni - tette hozz\u00e1.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve M\u00fcller Cec\u00edlia elmondta, 1478 \u00faj koronav\u00edrusos esetet regisztr\u00e1ltak az elm\u00falt napon, 31 ember meghalt a v\u00edrus okozta sz\u00f6v\u0151dm\u00e9nyekbe. K\u00f3rh\u00e1zban 1896 beteget \u00e1polnak, k\u00f6z\u00fcl\u00fck 188-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0Arra a k\u00e9rd\u00e9sre, hogy a l\u00e9legeztet\u0151g\u00e9pre ker\u00fcl\u0151k k\u00f6z\u00fcl h\u00e1nyan \u00e9p\u00fclnek fel, az orsz\u00e1gos tisztif\u0151orvos azt mondta, a gy\u00f3gy\u00edt\u00e1s lehet\u0151s\u00e9gei nagyban megn\u00f6vekedtek a tavaszi id\u0151szakhoz k\u00e9pest.\n\u00a0\u00a0\u00a0\u00a0A Szent L\u00e1szl\u00f3-k\u00f3rh\u00e1z adatait ismertetve elmondta, a g\u00e9pi l\u00e9legeztet\u00e9sre szorul\u00f3 betegek fele leker\u00fcl\u00a0a g\u00e9pr\u0151l, \u00e9s meg is gy\u00f3gyul.\n\u00a0\u00a0\u00a0\u00a0\"Ez egy nemzetk\u00f6zleg is elismert ar\u00e1ny\" - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra is, hogy szoci\u00e1lis \u00e9s eg\u00e9szs\u00e9g\u00fcgyi dolgoz\u00f3 a fert\u0151z\u00f6tts\u00e9ge ut\u00e1n csak k\u00e9t negat\u00edv PCR-teszttel \u00e1llhat \u00fajra munk\u00e1ba.\n\nMTI 2020. okt\u00f3ber 19.\n\n"}]