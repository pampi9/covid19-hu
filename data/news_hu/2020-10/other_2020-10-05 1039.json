[{"date": "2020-10-05 10:39", "url": "https://koronavirus.gov.hu/cikkek/nagy-marton-het-teruletre-koncentral-kormanyzati-gazdasagpolitika", "h1": "Nagy M\u00e1rton: h\u00e9t ter\u00fcletre koncentr\u00e1l a korm\u00e1nyzati gazdas\u00e1gpolitika", "body": "\nH\u00e9t ter\u00fcletre koncentr\u00e1l a korm\u00e1nyzati gazdas\u00e1gpolitika annak \u00e9rdek\u00e9ben, hogy m\u00e9rs\u00e9kelje a koronav\u00edrus-j\u00e1rv\u00e1ny negat\u00edv hat\u00e1sait \u00e9s gyors fejl\u0151d\u00e9si p\u00e1ly\u00e1ra \u00e1ll\u00edtsa a gazdas\u00e1got - mondta el a Vil\u00e1ggazdas\u00e1gnak Nagy M\u00e1rton, a minisztereln\u00f6k gazdas\u00e1gpolitikai f\u0151tan\u00e1csad\u00f3ja.\n\n\n\u00a0A napilap h\u00e9tf\u0151i sz\u00e1m\u00e1ban olvashat\u00f3 interj\u00faban a szakember felid\u00e9zte, hogy a minisztereln\u00f6k h\u00e1rom f\u0151 c\u00e9lt jel\u00f6lt meg feladatk\u00e9nt: a gazdas\u00e1g koronav\u00edrus-j\u00e1rv\u00e1ny ut\u00e1ni \u00fajraind\u00edt\u00e1s\u00e1t, a csal\u00e1dok v\u00e9delm\u00e9t \u00e9s a vid\u00e9k fejleszt\u00e9s\u00e9t. Minden gazdas\u00e1gpolitikai l\u00e9p\u00e9st e c\u00e9lokkal \u00f6sszhangban kell megfogalmazni.\n\u00a0\u00a0\u00a0\u00a0Mint mondta, f\u00f3kuszban h\u00e9t kiemelt ter\u00fclet lehet: az otthonteremt\u00e9s, a demogr\u00e1fiai fordulat, a morat\u00f3rium meghosszabb\u00edt\u00e1sa, a beruh\u00e1z\u00e1sok \u00f6szt\u00f6nz\u00e9se, az \u00e1llami speci\u00e1lis p\u00e9nzint\u00e9zetek finansz\u00edroz\u00e1si k\u00e9pess\u00e9g\u00e9nek n\u00f6vel\u00e9se, az uni\u00f3s forr\u00e1sok hat\u00e9kony felhaszn\u00e1l\u00e1sa, valamint a \"kifektet\u00e9si\" strat\u00e9gia folytat\u00e1sa.\n\u00a0\u00a0\u00a0\u00a0Nagy M\u00e1rton\u00a0szerint ezek megval\u00f3s\u00edt\u00e1s\u00e1val tov\u00e1bbra is fenntarthat\u00f3 a 2 sz\u00e1zal\u00e9kpontos n\u00f6veked\u00e9si t\u00f6bblet az EU-\u00e1tlaghoz k\u00e9pest. Az id\u00e9n 5-6 sz\u00e1zal\u00e9k k\u00f6zti hazai GDP-cs\u00f6kken\u00e9s v\u00e1rhat\u00f3, de ez \u00edgy is 2 sz\u00e1zal\u00e9kponttal kedvez\u0151bb, mint az uni\u00f3 8 sz\u00e1zal\u00e9kos prognosztiz\u00e1lt zsugorod\u00e1sa, azaz a visszaes\u00e9s ellen\u00e9re a felz\u00e1rk\u00f3z\u00e1s folytat\u00f3dhat. De j\u00f6v\u0151re m\u00e1r 5 sz\u00e1zal\u00e9k feletti n\u00f6veked\u00e9s kell ahhoz, hogy a t\u00f6bblet megmaradjon.\n\u00a0\u00a0\u00a0\u00a0A gazdas\u00e1gpolitikai f\u0151tan\u00e1csad\u00f3 arr\u00f3l is besz\u00e9lt, hogy nemcsak a lak\u00e1sv\u00e1s\u00e1rl\u00e1s, hanem a -fel\u00faj\u00edt\u00e1s is kiemelt c\u00e9l lehet, hiszen ma Magyarorsz\u00e1gon a lak\u00e1sok 60 sz\u00e1zal\u00e9ka fel\u00faj\u00edt\u00e1sra szorul. Az\u00e9rt kell kiemelten foglalkozni a ter\u00fclettel, mert a lak\u00e1spiac helyzete nemcsak konjunktur\u00e1lis, otthonteremt\u00e9si vagy csal\u00e1dv\u00e9delmi, hanem fontos vagyoni k\u00e9rd\u00e9s is. Ma a lakoss\u00e1g teljes vagyona megk\u00f6zel\u00edti az \u00f6sszterm\u00e9k 260 sz\u00e1zal\u00e9k\u00e1t, ezen bel\u00fcl a lak\u00e1svagyon 150 sz\u00e1zal\u00e9kot tesz ki.\n\u00a0\u00a0\u00a0\u00a0A mag\u00e1n- \u00e9s az \u00e1llami beruh\u00e1z\u00e1sokat felgyors\u00edt\u00e1s\u00e1r\u00f3l elmondta, hogy az els\u0151 f\u00e9l \u00e9vben a nemzetgazdas\u00e1gi beruh\u00e1z\u00e1sok \u00e9ves alapon 6,3 sz\u00e1zal\u00e9kkal cs\u00f6kkentek, ezen bel\u00fcl a mag\u00e1nberuh\u00e1z\u00e1sok 4, az \u00e1llami fejleszt\u00e9sek 20 sz\u00e1zal\u00e9kkal estek vissza. Ez ut\u00f3bbi ter\u00fcleten egy\u00e9rtelm\u0171en gyors\u00edt\u00e1sra, szeml\u00e9letv\u00e1lt\u00e1sra van sz\u00fcks\u00e9g. A projektszeml\u00e9let meger\u0151s\u00edt\u00e9se felgyors\u00edthatja \u00e9s hat\u00e9konyabb\u00e1 teheti a kivitelez\u00e9st.\n\u00a0\u00a0\u00a0\u00a0Hozz\u00e1tette: a mag\u00e1nv\u00e1llalati beruh\u00e1z\u00e1sok \u00f6szt\u00f6nz\u00e9s\u00e9nek h\u00e1rom f\u0151 eszk\u00f6ze van: vissza nem t\u00e9r\u00edtend\u0151 \u00e1llami t\u00e1mogat\u00e1sok ny\u00fajt\u00e1sa, ad\u00f3cs\u00f6kkent\u00e9s \u00e9s t\u0151ke-, hitel- \u00e9s garanciaprogramok. Az \u00f6szt\u00f6nz\u00e9s ebben a form\u00e1ban folytat\u00f3dhat 2021-2022-ben is. Az \u00e1llam id\u00e9n a vissza nem t\u00e9r\u00edtend\u0151 t\u00e1mogat\u00e1sokkal t\u00f6bb mint 700 v\u00e1llalatn\u00e1l 450 milli\u00e1rd forintnyi beruh\u00e1z\u00e1st aktiviz\u00e1l.\n\u00a0\u00a0\u00a0\u00a0Nagy M\u00e1rton\u00a0elmondta m\u00e9g, hogy az ad\u00f3z\u00e1s ter\u00e9n tov\u00e1bb tart az egyszer\u0171s\u00edt\u00e9s, a kiva felt\u00e9telei kedvez\u0151bb\u00e9 v\u00e1lnak, a v\u00e1llalatok \u00fajra befektetett, fejleszt\u00e9si tartal\u00e9kba helyezett p\u00e9nze pedig t\u00e1rsas\u00e1giad\u00f3-mentes, mik\u00f6zben a norm\u00e1l t\u00e1rsas\u00e1giad\u00f3-kulcs tov\u00e1bbra is a legalacsonyabb az EU-ban. A hitel- \u00e9s garanciakonstrukci\u00f3k kihelyez\u00e9se gyorsan emelkedik a beruh\u00e1z\u00e1sok finansz\u00edroz\u00e1s\u00e1nak n\u00f6vekv\u0151 r\u00e9szar\u00e1nya mellett.\n\u00a0\u00a0\u00a0\u00a0Besz\u00e9lt arr\u00f3l is, hogy a gazdas\u00e1g \u00fajraind\u00edt\u00e1sa p\u00e9nzbe ker\u00fcl, de a nagyobb n\u00f6veked\u00e9s nagyobb ad\u00f3bev\u00e9teleket gener\u00e1l, \u00edgy a k\u00f6lts\u00e9gvet\u00e9s \u00fajra egyens\u00falyba hozhat\u00f3. A P\u00e9nz\u00fcgyminiszt\u00e9rium sz\u00e1m\u00edt\u00e1sai szerint id\u00e9n 7,5 sz\u00e1zal\u00e9k lehet a GDP-ar\u00e1nyos k\u00f6lts\u00e9gvet\u00e9si hi\u00e1ny, ami az EU-\u00e1tlaghoz k\u00f6zeli \u00e9rt\u00e9k. Az \u00e1llamad\u00f3ss\u00e1g ezzel a GDP 76-77 sz\u00e1zal\u00e9k\u00e1ra emelkedhet 2020-ban. J\u00f6v\u0151re viszont m\u00e1r mind a k\u00f6lts\u00e9gvet\u00e9si hi\u00e1ny, mind az \u00e1llamad\u00f3ss\u00e1g GDP-ar\u00e1nyos \u00e9rt\u00e9ke \u00fajra cs\u00f6kkenhet.\n\n\nMTI 2020. okt\u00f3ber 5.\n\n"}]