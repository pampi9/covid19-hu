[{"date": "2020-10-02 08:56", "url": "https://koronavirus.gov.hu/cikkek/novak-katalin-meg-kell-orizni-csaladok-eletszinvonalat", "h1": "Nov\u00e1k Katalin: meg kell \u0151rizni a csal\u00e1dok \u00e9letsz\u00ednvonal\u00e1t", "body": "\nA csal\u00e1dok \u00e9letsz\u00ednvonal\u00e1nak megtart\u00e1sa ugyanolyan fontos, mint az emberi \u00e9let megv\u00e9d\u00e9se \u00e9s a gazdas\u00e1g talpra \u00e1ll\u00edt\u00e1sa - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nNov\u00e1k Katalin kijelentette, hogy a koronav\u00edrus-j\u00e1rv\u00e1ny miatt \"b\u00e1rmennyire is \u00f6ssze kell h\u00fazni a nadr\u00e1gsz\u00edjat\", a csal\u00e1dok t\u00e1mogat\u00e1s\u00e1b\u00f3l nem enged a korm\u00e1ny. A gyermekv\u00e1llal\u00e1s \u00e9letre sz\u00f3l\u00f3 d\u00f6nt\u00e9s, ez\u00e9rt a korm\u00e1ny garant\u00e1lni szeretn\u00e9, hogy hossz\u00fat\u00e1von sz\u00e1m\u00edthassanak a csal\u00e1dok a t\u00e1mogat\u00e1sokra - hangs\u00falyozta.\n\u00a0\u00a0\u00a0\u00a0Miniszterk\u00e9nt els\u0151dleges c\u00e9lja, hogy az eddigi csal\u00e1dt\u00e1mogat\u00e1sokb\u00f3l gazdas\u00e1gilag nehezebb id\u0151szakban se kelljen semmit feladni. A t\u00e1mogat\u00e1sok folyamatosan b\u0151v\u00fclnek, ami rem\u00e9lhet\u0151leg a k\u00f6zvetkez\u0151 m\u00e1sf\u00e9l \u00e9vben sem fog meg\u00e1llni - mondta.\n\u00a0\u00a0\u00a0\u00a0Nov\u00e1k Katalin besz\u00e9lt arr\u00f3l is, hogy b\u00e1r a csal\u00e1di p\u00f3tl\u00e9k \u00f6sszege nem emelkedett, az ahhoz hasonl\u00f3, alanyi jog\u00fa juttat\u00e1sok k\u00f6re b\u0151v\u00fclt, p\u00e9ld\u00e1ul szeptembert\u0151l minden di\u00e1k ingyenesen kapja a tank\u00f6nyveket, valamint ingyeness\u00e9, illetve kedvezm\u00e9nyess\u00e9 tett\u00e9k az \u00e9tkeztet\u00e9s\u00fcket.\n\u00a0\u00a0\u00a0\u00a0A korm\u00e1ny munk\u00e1hoz k\u00f6ti a csal\u00e1dt\u00e1mogat\u00e1sokat, \u00e9s a nemzeti konzult\u00e1ci\u00f3ban az emberek is meger\u0151s\u00edtett\u00e9k ezt a n\u00e9zetet - mondta a miniszter.\n\nMTI 2020. okt\u00f3ber 2., p\u00e9ntek 8:36\n\n"}]