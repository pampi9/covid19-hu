[{"date": "2020-10-13 13:04", "url": "https://koronavirus.gov.hu/cikkek/operativ-torzs-maszk-nelkul-utazokat-sofor-koteles-felszolitani-jogkoveto-magatartasra", "h1": "Operat\u00edv t\u00f6rzs: a maszk n\u00e9lk\u00fcl utaz\u00f3kat a sof\u0151r is k\u00f6teles felsz\u00f3l\u00edtani a jogk\u00f6vet\u0151 magatart\u00e1sra", "body": "\nA t\u00f6megk\u00f6zleked\u00e9si eszk\u00f6z\u00f6n maszk n\u00e9lk\u00fcl utaz\u00f3kat vagy a maszkot nem megfelel\u0151en visel\u0151ket a sof\u0151r vagy az \u00fczemeltet\u0151 alkalmazottja k\u00f6teles felsz\u00f3l\u00edtani a jogk\u00f6vet\u0151 magatart\u00e1sra - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes hozz\u00e1tette: ugyanez vonatkozik kereskedelmi \u00fczlet \u00fczemeltet\u0151j\u00e9re is, aki ha ezt elmulasztja, azzal megszegi a v\u00e9delmi int\u00e9zked\u00e9seket. Ilyet h\u00e9tf\u0151n h\u00e1rom alkalommal \u00e9szleltek, ez\u00e9rt az \u00fczemeltet\u0151 figyelm\u00e9t a rend\u0151r\u00f6k felh\u00edvt\u00e1k a jogk\u00f6vet\u0151 magatart\u00e1sra, a szab\u00e1lyszeg\u00e9s t\u00e9ny\u00e9re, \u00e9s \u00e9rtes\u00edtett\u00e9k a hat\u00e1sk\u00f6rrel rendelkez\u0151 kereskedelmi hat\u00f3s\u00e1got is.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint h\u00e9tf\u0151n a v\u00e9delmi int\u00e9zked\u00e9sek megszeg\u00e9se miatt 12 esetben az\u00e9rt t\u00f6rt\u00e9nt rend\u0151ri int\u00e9zked\u00e9s, mert a t\u00f6megk\u00f6zleked\u00e9si eszk\u00f6z\u00f6n utaz\u00f3k nem vagy nem megfelel\u0151en viselt\u00e9k a maszkot, 13 alkalommal pedig az\u00e9rt, mert kereskedelmi \u00fczletekben, k\u00f6zint\u00e9zm\u00e9nyekben, illetve a jogszab\u00e1lyban meghat\u00e1rozott egy\u00e9b helyeken szegt\u00e9k meg a v\u00e9delmi int\u00e9zked\u00e9sek szab\u00e1lyait.\n\u00a0\u00a0\u00a0\u00a0A t\u00f6megk\u00f6zleked\u00e9si eszk\u00f6z\u00f6k\u00f6n utaz\u00f3 szab\u00e1lyszeg\u0151k eset\u00e9ben mindenkit figyelmeztet\u00e9sben r\u00e9szes\u00edtettek. A kereskedelmi \u00fczletekben indult rend\u0151ri int\u00e9zked\u00e9sek sor\u00e1n kilenc embert figyelmeztettek, egyet helysz\u00edni b\u00edrs\u00e1ggal s\u00fajtottak, h\u00e1rom ellen pedig szab\u00e1lys\u00e9rt\u00e9si feljelent\u00e9st tettek - tette hozz\u00e1 az alezredes.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e1molt, hogy a szeptember 21. \u00f3ta \u00e9rv\u00e9nyben l\u00e9v\u0151 j\u00e1rv\u00e1ny\u00fcgyi v\u00e9delmi int\u00e9zked\u00e9sek megszeg\u0151ivel szemben 1168 esetben int\u00e9zkedtek a rend\u0151r\u00f6k, t\u00falnyom\u00f3 t\u00f6bbs\u00e9gben - 996 alkalommal - figyelmeztett\u00e9k az \u00e1llampolg\u00e1rokat.\n\u00a0\u00a0\u00a0\u00a0Az elm\u00falt 24 \u00f3r\u00e1ban a Magyarorsz\u00e1gon szem\u00e9lyforgalomban \u00e1tutaz\u00f3k ellen, a tranzit\u00e1l\u00e1si szab\u00e1lyok megs\u00e9rt\u00e9se miatt 38 rend\u0151ri int\u00e9zked\u00e9s indult, ebb\u0151l h\u00e1rom figyelmezet\u00e9ssel, 34 helysz\u00edni b\u00edrs\u00e1g kiszab\u00e1s\u00e1val, egy pedig feljelent\u00e9ssel z\u00e1rult - r\u00e9szletezte az alezredes.\n\u00a0\u00a0\u00a0\u00a0Kit\u00e9rt arra, hogy a rend\u0151r\u00f6k k\u00f6zter\u00fcleti szolg\u00e1latuk sor\u00e1n ellen\u0151rzik a zen\u00e9s-t\u00e1ncos rendezv\u00e9nyek \u00e9s a vend\u00e9gl\u00e1t\u00f3 \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat. Emiatt h\u00e9tf\u0151n egy esetben kellett figyelmeztetni egy vend\u00e9gl\u00e1t\u00f3hely \u00fczemeltet\u0151j\u00e9t szab\u00e1lyszeg\u00e9s miatt.\n\u00a0\u00a0\u00a0\u00a0Kiss R\u00f3bert k\u00f6z\u00f6lte tov\u00e1bb\u00e1: az elm\u00falt 24 \u00f3r\u00e1ban 10506 helysz\u00edni ellen\u0151rz\u00e9st hajtottak v\u00e9gre hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l. H\u00e9tf\u0151n 2459 hat\u00f3s\u00e1gi h\u00e1zi karant\u00e9nt rendeltek el az orsz\u00e1gban - ebb\u0151l 714 azoknak a sz\u00e1ma, akik k\u00fclf\u00f6ldr\u0151l t\u00e9rtek haza - \u00edgy \u00f6sszesen jelenleg 21990 karant\u00e9n van \u00e9rv\u00e9nyben. A regisztr\u00e1ltak k\u00f6z\u00f6tt 1100-an vannak olyanok, akiket a mobiltelefonjukra let\u00f6lt\u00f6tt applik\u00e1ci\u00f3n kereszt\u00fcl elektronikusan ellen\u0151riznek.\u00a0\u00a0\n\u00a0\u00a0\u00a0\u00a0Az operat\u00edv t\u00f6rzs helyettes vezet\u0151je v\u00e9g\u00fcl azt is elmondta: kedden a k\u00e9s\u0151 d\u00e9lel\u0151tti \u00f3r\u00e1kban r\u00f6videbb v\u00e1rakoz\u00e1sokra kellett sz\u00e1molnia a hat\u00e1rokon \u00e1tl\u00e9p\u0151knek. Teherforgalomban R\u00f6szk\u00e9n, az aut\u00f3p\u00e1lya-\u00e1tkel\u0151n k\u00e9t\u00f3r\u00e1s, Tomp\u00e1n a k\u00f6z\u00fati \u00e1tkel\u0151n h\u00e1rom\u00f3r\u00e1s volt a v\u00e1rakoz\u00e1s, szem\u00e9lyforgalomban pedig Beregsur\u00e1nyn\u00e1l kellett k\u00e9t\u00f3r\u00e1s v\u00e1rakoz\u00e1si id\u0151vel sz\u00e1molnia az utaz\u00f3knak.\n\n\nMTI 2020. okt\u00f3ber 13.\n\n"}]