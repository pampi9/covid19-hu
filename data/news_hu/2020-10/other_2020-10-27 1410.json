[{"date": "2020-10-27 14:10", "url": "https://koronavirus.gov.hu/cikkek/operativ-torzs-modosultak-hazi-karanten-elrendelesere-vonatkozo-szabalyok", "h1": "Operat\u00edv t\u00f6rzs: m\u00f3dosultak a h\u00e1zi karant\u00e9n elrendel\u00e9s\u00e9re vonatkoz\u00f3 szab\u00e1lyok", "body": "\nAz Orsz\u00e1ggy\u0171l\u00e9s h\u00e9tf\u0151i d\u00f6nt\u00e9se \u00e9rtelm\u00e9ben m\u00f3dosultak a h\u00e1zi karant\u00e9n elrendel\u00e9s\u00e9re vonatkoz\u00f3 szab\u00e1lyok \u00e9s az ezek megszeg\u00e9se eset\u00e9n alkalmazhat\u00f3 szankci\u00f3k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte, a m\u00f3dos\u00edt\u00e1s a h\u00e1rom karant\u00e9nfajta - a j\u00e1rv\u00e1ny\u00fcgyi megfigyel\u00e9s, a j\u00e1rv\u00e1ny\u00fcgyi z\u00e1rlat \u00e9s a hat\u00f3s\u00e1gi h\u00e1zi karant\u00e9n - elrendel\u00e9s\u00e9vel kapcsolatos adminisztrat\u00edv k\u00f6nny\u00edt\u00e9seket tartalmaz, illetve megv\u00e1ltoztatta az ezek megszeg\u00e9se miatt alkalmazhat\u00f3 int\u00e9zked\u00e9seket.\n\u00a0\u00a0\u00a0\u00a0A t\u00f6rv\u00e9nym\u00f3dos\u00edt\u00e1s szab\u00e1lyozza a Magyarorsz\u00e1gra t\u00f6rt\u00e9n\u0151 bel\u00e9p\u00e9s sor\u00e1n k\u00f6vetett elj\u00e1r\u00e1st, a karant\u00e9nlak\u00e1s elhagy\u00e1s\u00e1nak felt\u00e9teleit, fert\u0151z\u00e9sgyan\u00fa eset\u00e9n az orvosi \u00e9rtes\u00edt\u00e9si folyamatot, a karant\u00e9nk\u00f6telezetts\u00e9g al\u00f3li mentes\u00fcl\u00e9st lehet\u0151v\u00e9 tev\u0151 eg\u00e9szs\u00e9g\u00fcgyi vizsg\u00e1lat szab\u00e1ly\u00e1t, a karant\u00e9n ellen\u0151rz\u00e9s\u00e9nek m\u00f3dj\u00e1t, valamint ennek megszeg\u00e9se eset\u00e9n kiszabhat\u00f3 szankci\u00f3kat - sorolta az alezredes.\n\u00a0\u00a0\u00a0\u00a0Fontos v\u00e1ltoz\u00e1s, hogy beutaz\u00e1skor a rend\u0151rrel k\u00f6z\u00f6lni kell a karant\u00e9n hely\u00e9t \u00e9s m\u00f3dj\u00e1t, emellett a beutaz\u00f3 k\u00f6telezhet\u0151 a karant\u00e9n ellen\u0151rz\u00e9s\u00e9re szolg\u00e1l\u00f3 szoftver let\u00f6lt\u00e9s\u00e9re is - tette hozz\u00e1.\n\u00a0\u00a0\u00a0\u00a0A karant\u00e9nszab\u00e1lyokat megszeg\u0151kre 5 ezert\u0151l 150 ezer forinting terjed\u0151 b\u00edrs\u00e1g szabhat\u00f3 ki - k\u00f6z\u00f6lte az alezredes.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is, az elm\u00falt 24 \u00f3r\u00e1ban j\u00e1rv\u00e1ny\u00fcgyi v\u00e9delmi int\u00e9zked\u00e9sek megszeg\u00e9se miatt 48 esetben kellett elj\u00e1rniuk a rend\u0151r\u00f6knek. A t\u00f6megk\u00f6zleked\u00e9si eszk\u00f6z\u00f6k\u00f6n nem megfelel\u0151 maszkvisel\u00e9s miatt az elm\u00falt napon 17, a vonatkoz\u00f3 jogszab\u00e1ly hat\u00e1lybal\u00e9p\u00e9se \u00f3ta pedig 668 emberrel szemben kellett int\u00e9zkedni\u00fck a rend\u0151r\u00f6knek.\n\u00a0\u00a0\u00a0\u00a0A napi esetsz\u00e1mmal kapcsolatban kifejtette, egy emberrel szemben szab\u00e1lys\u00e9rt\u00e9si feljelent\u00e9st tettek, a t\u00f6bbi esetben figyelmeztet\u00e9st alkalmaztak.\n\u00a0\u00a0\u00a0\u00a0Az \u00fczletekben \u00e9s a k\u00f6zint\u00e9zm\u00e9nyekben a jogszab\u00e1ly \u00e9letbe l\u00e9p\u00e9se \u00f3ta 1298 emberrel szemben int\u00e9zkedtek amiatt, mert nem megfelel\u0151en viselt\u00e9k a maszkot; a napi esetsz\u00e1m legut\u00f3bb 31 volt, a figyelmeztet\u00e9sek mellett \u00f6t emberre helysz\u00edni b\u00edrs\u00e1got, kett\u0151t pedig feljelentettek a rend\u0151r\u00f6k.\n\u00a0\u00a0\u00a0\u00a0Az alezredes kifejtette, a j\u00e1rv\u00e1ny\u00fcgyi k\u00e9sz\u00fclts\u00e9g szeptember 21-ei bevezet\u00e9se \u00f3ta eddig 1982 esetben int\u00e9zkedtek v\u00e9delmi szab\u00e1lyok megszeg\u00e9se miatt, ebb\u0151l jelent\u0151s a figyelmeztet\u00e9sek sz\u00e1ma, 1680 esetben alkalmazt\u00e1k ezt a szankci\u00f3t. A tranzit\u00e1l\u00e1si szab\u00e1lyok megszeg\u00e9s\u00e9vel kapcsolatban h\u00e9tf\u0151n 26 int\u00e9zked\u00e9st kellett kezdem\u00e9nyezni\u00fck a rend\u0151r\u00f6knek, ebb\u0151l egy esetben figyelmeztet\u00e9s, 21 esetben helysz\u00edni b\u00edrs\u00e1g, n\u00e9gyben pedig szab\u00e1lys\u00e9rt\u00e9si feljelent\u00e9s volt a szankci\u00f3.\n\u00a0\u00a0\u00a0\u00a0Szavai szerint a hat\u00f3s\u00e1gi h\u00e1zi karant\u00e9n betart\u00e1s\u00e1t az elm\u00falt napon 11 993 esetben ellen\u0151rizt\u00e9k, 3862 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 79-at a szem\u00e9lyforgalmi hat\u00e1r\u00e1tkel\u0151kn\u00e9l. Jelenleg 27 050-en vannak hat\u00f3s\u00e1gi h\u00e1zi karant\u00e9nban, az ellen\u0151rz\u00e9s\u00fckre szolg\u00e1l\u00f3 mobiltelefonos applik\u00e1ci\u00f3ra 1173-an regisztr\u00e1ltak.\n\u00a0\u00a0\u00a0\u00a0A j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma 476-ra emelkedett, ebb\u0151l 90 gyan\u00fas\u00edtottat hallgattak ki - tette hozz\u00e1 az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00f3j\u00e1ban a hat\u00e1rforgalmi v\u00e1rakoz\u00e1si adatokra kit\u00e9rve elmondta, teherforgalomban a r\u00f6szkei aut\u00f3p\u00e1lya-hat\u00e1r\u00e1tkel\u0151 bel\u00e9p\u0151 oldal\u00e1n h\u00e1rom, m\u00edg Csan\u00e1dpalot\u00e1n\u00e1l k\u00e9t\u00f3r\u00e1s a torl\u00f3d\u00e1s. Szem\u00e9lyforgalomban a beregsur\u00e1nyi magyar-ukr\u00e1n hat\u00e1r\u00e1llom\u00e1s bel\u00e9p\u0151 oldal\u00e1n szint\u00e9n k\u00e9t \u00f3ra v\u00e1rakoz\u00e1ssal kell sz\u00e1molniuk az utaz\u00f3knak.\n\nMTI 2020. okt\u00f3ber 27.\n\u00a0\n\n"}]