[{"date": "2020-10-20 16:08", "url": "https://koronavirus.gov.hu/cikkek/szijjarto-nogradban-3250-munkahelyet-ved-meg-kormany-versenykepesseg-novelo-programja", "h1": "Szijj\u00e1rt\u00f3: N\u00f3gr\u00e1dban 3250 munkahelyet v\u00e9d meg a korm\u00e1ny versenyk\u00e9pess\u00e9g-n\u00f6vel\u0151 programja", "body": "\nN\u00f3gr\u00e1d megy\u00e9ben 3250 munkahelyet v\u00e9d meg a versenyk\u00e9pess\u00e9g-n\u00f6vel\u0151 program; a t\u00e9rs\u00e9gben 12 v\u00e1llalat k\u00f6telezte el mag\u00e1t beruh\u00e1z\u00e1sok v\u00e9grehajt\u00e1sa mellett, amikor a korm\u00e1ny tavasszal meghirdette a munkahelyeket meg\u0151rz\u0151 programot - mondta a k\u00fclgazdas\u00e1gi \u00e9s k\u00fcl\u00fcgyminiszter R\u00e9ts\u00e1gon kedden, amikor a f\u0151k\u00e9nt aut\u00f3ipari alkatr\u00e9szeket gy\u00e1rt\u00f3 AFT Hungary Kft.-nek \u00e1tadta a t\u00e1mogat\u00f3i okiratot.\n\n\nSzijj\u00e1rt\u00f3 P\u00e9ter hozz\u00e1tette: \u00f6sszesen 6,3 milli\u00e1rd forint \u00e9rt\u00e9kben j\u00f6n l\u00e9tre beruh\u00e1z\u00e1s a megy\u00e9ben, melyhez a korm\u00e1ny 2,8 milli\u00e1rd forint t\u00e1mogat\u00e1st biztos\u00edtott.\n\u00a0\u00a0\u00a0\u00a0A r\u00e9ts\u00e1gi AFT Hungary Kft. 500 milli\u00f3 forintos beruh\u00e1z\u00e1s\u00e1hoz 250 milli\u00f3 forinttal j\u00e1rul hozz\u00e1 az \u00e1llam. A miniszter elmondta: az amerikai tulajdon\u00fa v\u00e1llalat a fejleszt\u00e9ssel a legmodernebb technol\u00f3gi\u00e1t \u00e1ll\u00edtja \u00fczembe, h\u00e1romszoros\u00e1ra n\u00f6velve termel\u00e9si kapacit\u00e1s\u00e1t, a t\u00e1mogat\u00e1s 117 dolgoz\u00f3 munkahely\u00e9t v\u00e9di meg.\n\u00a0\u00a0\u00a0\u00a0Szijj\u00e1rt\u00f3 P\u00e9ter a szerz\u0151d\u00e9s\u00e1tad\u00e1si \u00fcnneps\u00e9gen lesz\u00f6gezte: a vil\u00e1gj\u00e1rv\u00e1ny idej\u00e9n a korm\u00e1nynak k\u00f6teless\u00e9ge biztos\u00edtani az emberek \u00e9let\u00e9t, eg\u00e9szs\u00e9g\u00e9t, az orsz\u00e1g m\u0171k\u00f6d\u0151k\u00e9pess\u00e9g\u00e9t, aminek alapja, hogy a gazdas\u00e1g m\u0171k\u00f6dj\u00f6n. A magyar gazdas\u00e1g nem a nemzetk\u00f6zi hitelekt\u0151l, hanem a magyar emberek munk\u00e1j\u00e1t\u00f3l sikeres, a korm\u00e1ny ez\u00e9rt fogott \u00f6ssze azokkal a v\u00e1llalatokkal, amelyek a legnehezebb helyzetben sem az elbocs\u00e1t\u00e1s, hanem a beruh\u00e1z\u00e1s mellett d\u00f6nt\u00f6ttek - tette hozz\u00e1.\n\u00a0\u00a0\u00a0\u00a0\"Nem a munkan\u00e9lk\u00fclis\u00e9g finansz\u00edroz\u00e1s\u00e1ra, hanem a munkan\u00e9lk\u00fclis\u00e9ggel szembeni harc finansz\u00edroz\u00e1s\u00e1ra csoportos\u00edtottuk \u00e1t az orsz\u00e1g gazdas\u00e1gi, p\u00e9nz\u00fcgyi er\u0151forr\u00e1sait\" - fogalmazott, hozz\u00e1t\u00e9ve: a neh\u00e9z helyzetben beruh\u00e1z\u00f3 v\u00e1llalatok hossz\u00fa t\u00e1von versenyel\u0151nyre tesznek szert.\n\u00a0\u00a0\u00a0\u00a0A t\u00e1rcavezet\u0151 kit\u00e9rt arra, hogy a magyar gazdas\u00e1g z\u00e1szl\u00f3shaj\u00f3ja az aut\u00f3ipar, amelyet t\u00f6bb mint 200 v\u00e1llalat k\u00e9pvisel Magyarorsz\u00e1gon, t\u00f6bb mint 170 ezer embernek ad munk\u00e1t, \u00e9s a feldolgoz\u00f3ipari kibocs\u00e1t\u00e1s 30 sz\u00e1zal\u00e9k\u00e1t \u00e1ll\u00edtja el\u0151.\n\u00a0\u00a0\u00a0\u00a0Balla Mih\u00e1ly (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je nagyon fontosnak nevezte a korm\u00e1ny \u00e1ltal ny\u00fajtott t\u00e1mogat\u00e1st. Elmondta, a legt\u00f6bb r\u00e9ts\u00e1gi c\u00e9g exporttev\u00e9kenys\u00e9get folytat, ezek a v\u00e1llalatok adj\u00e1k a N\u00f3gr\u00e1d megyei export k\u00f6zel 18 sz\u00e1zal\u00e9k\u00e1t.\n\u00a0\u00a0\u00a0\u00a0Kurusa \u00c1d\u00e1m, az AFT Hungary Kft. \u00fcgyvezet\u0151 igazgat\u00f3ja elmondta: \u00e9rt\u00e9kes\u00edt\u00e9s\u00fck 50 sz\u00e1zal\u00e9ka az aut\u00f3iparhoz kapcsol\u00f3dik, ennek 80 sz\u00e1zal\u00e9k\u00e1t elvesz\u00edtett\u00e9k \u00e1prilis \u00e9s j\u00fanius k\u00f6z\u00f6tt a koronav\u00edrus okozta v\u00e1ls\u00e1gban, de b\u00fcszk\u00e9k arra, hogy egyetlen dolgoz\u00f3jukt\u00f3l sem v\u00e1ltak meg.\n\u00a0\u00a0\u00a0\u00a0A kft. besz\u00e1ll\u00edt\u00f3ja az elektromos aut\u00f3z\u00e1sban meghat\u00e1roz\u00f3 Tesla \u00e9s Jagu\u00e1r c\u00e9geknek, \u00e9s mint Kurusa \u00c1d\u00e1m elmondta, az aut\u00f3ipari besz\u00e1ll\u00edt\u00e1s mellett visszat\u00e9rnek az orvosi eszk\u00f6z\u00f6k piac\u00e1ra, \u00e9s j\u00f3 es\u00e9lyekkel indulnak a rep\u00fcl\u0151g\u00e9pek alkatr\u00e9szeinek gy\u00e1rt\u00e1s\u00e1ban is.\n\u00a0\u00a0\u00a0\u00a0A nyilv\u00e1nosan hozz\u00e1f\u00e9rhet\u0151 adatok szerint az AFT-Hungary a 2019. j\u00falius 1. \u00e9s a 2020. j\u00fanius 30. k\u00f6z\u00f6tti \u00fczleti \u00e9v\u00e9ben 1,958 milli\u00e1rd forint nett\u00f3 \u00e1rbev\u00e9tel mellett 74,62 milli\u00f3 forint ad\u00f3zott eredm\u00e9nyt \u00e9rt el, m\u00edg az el\u0151z\u0151 \u00fczleti \u00e9vet a t\u00e1rsas\u00e1g 2,645 milli\u00e1rd forint bev\u00e9tellel \u00e9s 118,5 milli\u00f3 forint ad\u00f3zott vesztes\u00e9ggel z\u00e1rta.\n\nMTI 2020. okt\u00f3ber 20.\n\n"}]