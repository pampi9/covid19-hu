[{"date": "2020-10-02 09:58", "url": "https://koronavirus.gov.hu/cikkek/megkapta-az-engedelyt-favipiravir-hatoanyagu-gyogyszer-klinikai-tesztekre", "h1": "Megkapta az enged\u00e9lyt a favipiravir hat\u00f3anyag\u00fa gy\u00f3gyszer a klinikai tesztekre", "body": "\nAz Orsz\u00e1gos Gy\u00f3gyszer\u00e9szeti Int\u00e9zet enged\u00e9lyezte a favipiravir hat\u00f3anyag\u00fa gy\u00f3gyszer klinikai vizsg\u00e1lat\u00e1t - mondta a favipiravir hazai fejleszt\u00e9s\u00e9vel foglalkoz\u00f3 konzorcium vezet\u0151je p\u00e9ntek reggel az M1 aktu\u00e1lis csatorn\u00e1n.\n\n\u00a0\nKeser\u0171 Gy\u00f6rgy Mikl\u00f3s akad\u00e9mikus (Term\u00e9szettudom\u00e1nyi Kutat\u00f3k\u00f6zpont) k\u00f6z\u00f6lte: a gy\u00f3gyszer tov\u00e1bbi vizsg\u00e1lat\u00e1t az orvostudom\u00e1nyi egyetemek \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zet v\u00e9gzik. A klinikai tesztek c\u00e9lja, hogy itthon is al\u00e1t\u00e1massz\u00e1k a gy\u00f3gyszer hat\u00e9konys\u00e1g\u00e1t, ezut\u00e1n enged\u00e9lyezhetik teljes k\u00f6r\u0171en a medicin\u00e1t.\n\u00a0\u00a0\u00a0\u00a0Kit\u00e9rt arra is, hogy els\u0151 k\u00f6rben sz\u00e1z beteg kezel\u00e9s\u00e9re elegend\u0151 gy\u00f3gyszert kapott Magyarorsz\u00e1g Jap\u00e1nt\u00f3l, ezt fogj\u00e1k felhaszn\u00e1lni az \u00f6t eg\u00e9szs\u00e9g\u00fcgyi centrumban. A teljes enged\u00e9lyeztet\u00e9si elj\u00e1r\u00e1s hat h\u00f3nap-egy \u00e9v lesz, de - az ideiglenes enged\u00e9ly birtok\u00e1ban - a tesztek alatt is \"eljuthat a k\u00e9sz\u00edtm\u00e9ny\" a magyar betegekhez - fogalmazott Keser\u0171 Gy\u00f6rgy Mikl\u00f3s.\n\u00a0\u00a0\u00a0\u00a0Kifejtette, hogy az eredetileg Jap\u00e1nban kifejlesztett favipiravir enyhe \u00e9s k\u00f6z\u00e9ps\u00falyos koronav\u00edrus-fert\u0151z\u00e9ssel k\u00fczd\u0151 betegek kezel\u00e9s\u00e9re alkalmas. A Jap\u00e1nban elv\u00e9gzett kutat\u00e1sok meger\u0151s\u00edtett\u00e9k, hogy m\u00e9g a kezd\u0151d\u0151 t\u00fcd\u0151gyullad\u00e1ssal k\u00fczd\u0151 koronav\u00edrusos betegek eset\u00e9ben is hat\u00e9kony a gy\u00f3gyszer - tette hozz\u00e1. \u00a0\u00a0\u00a0\u00a0\n\u00a0\u00a0\u00a0\u00a0\"\u00c1tlagosan mintegy hat nap alatt kis\u00f6pri a koronav\u00edrust az emberi szervezetb\u0151l, \u00e9s hozz\u00e1j\u00e1rul ahhoz, hogy \u00e1tlagosan tizenk\u00e9t nap alatt a klinikai t\u00fcnetek is javuljanak\". Ez azt jelenti, hogy megsz\u0171nik a l\u00e1z, a l\u00e9gz\u00e9si neh\u00e9zs\u00e9g \u00e9s a k\u00f6h\u00f6g\u00e9s, \u00edgy nincs sz\u00fcks\u00e9g intenz\u00edv ter\u00e1pi\u00e1s ell\u00e1t\u00e1sra - hangs\u00falyozta az akad\u00e9mikus.\n\n\nMTI 2020. okt\u00f3ber 2.\n\n"}]