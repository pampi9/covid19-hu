[{"date": "2020-10-29 15:01", "url": "https://koronavirus.gov.hu/cikkek/operativ-torzs-ujabb-ketszaz-mintaveteli-egyseget-vetnek-be", "h1": "Operat\u00edv t\u00f6rzs: \u00fajabb k\u00e9tsz\u00e1z mintav\u00e9teli egys\u00e9get vetnek be", "body": "\n\u00dajabb k\u00e9tsz\u00e1z mintav\u00e9teli egys\u00e9g bevet\u00e9s\u00e9re ker\u00fcl sor annak \u00e9rdek\u00e9ben, hogy a fert\u0151z\u00e9seket id\u0151ben igazolni lehessen - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes szavai szerint a fert\u0151z\u00e9sek sz\u00e1m\u00e1nak emelked\u00e9s\u00e9vel egyre t\u00f6bb mintav\u00e9tel sz\u00fcks\u00e9ges, amit az Orsz\u00e1gos Ment\u0151szolg\u00e1lat v\u00e9gez.\n\u00a0Sz\u00f3lt arr\u00f3l, hogy a feln\u0151ttek influenza elleni v\u00e9d\u0151olt\u00e1s\u00e1t folyamatosan sz\u00e1ll\u00edtj\u00e1k a h\u00e1ziorvosokhoz, a gyermekekn\u00e9l alkalmazhat\u00f3 vakcin\u00e1t cs\u00fct\u00f6rt\u00f6k\u00f6n \u00e9s p\u00e9nteken viszik a korm\u00e1nyhivatalokhoz, a h\u00e1ziorvosok innen ig\u00e9nyelhetik pacienseiknek.\n\u00a0\u00a0\u00a0\u00a0Hozz\u00e1tette: ez ut\u00f3bbi olt\u00e1s els\u0151sorban kr\u00f3nikus betegs\u00e9gben szenved\u0151 3 \u00e9v alatti gyerekeknek, illetve azon feln\u0151tteknek adhat\u00f3, akik nem kaphatj\u00e1k meg a h\u00e1romkomponens\u0171 olt\u00e1st. Jelezte: a gyerekek eset\u00e9ben az influenza elleni olt\u00e1s beadhat\u00f3 m\u00e1s, \u00e9letkorhoz k\u00f6t\u00f6tt v\u00e9d\u0151olt\u00e1ssal. Olt\u00e1si reakci\u00f3k lehetnek - tette hozz\u00e1 -, azonban ezek magukt\u00f3l elm\u00falnak.\n\u00a0\u00a0\u00a0\u00a0K\u00e9rd\u00e9sre Galg\u00f3czi \u00c1gnes elmondta, a jelenlegi ismeretek szerint k\u00f6r\u00fclbel\u00fcl hat h\u00f3napig tart az \u00fajrafert\u0151z\u0151d\u00e9s elleni v\u00e9detts\u00e9g.\n\u00a0\u00a0\u00a0\u00a0A szakember besz\u00e9lt arr\u00f3l is, hogy az is kaphat influenza elleni v\u00e9d\u0151olt\u00e1st, aki v\u00e9rhig\u00edt\u00f3 k\u00e9sz\u00edtm\u00e9nyt kap, amennyiben a gy\u00f3gyszerez\u00e9s j\u00f3l be\u00e1ll\u00edtott. Az olthat\u00f3s\u00e1gr\u00f3l azonban minden esetben az olt\u00f3orvos d\u00f6nt a beteg vizsg\u00e1lata \u00e9s sz\u00fcks\u00e9g eset\u00e9n laborat\u00f3riumi leleteinek \u00e9rt\u00e9kel\u00e9se ut\u00e1n - tette hozz\u00e1.\n\u00a0\u00a0\u00a0\u00a0Az oszt\u00e1lyvezet\u0151 hangs\u00falyozta, hogy a j\u00e1rv\u00e1ny meredeken emelked\u0151, m\u00e1sodik hull\u00e1ma zajlik, a korm\u00e1ny c\u00e9lja tov\u00e1bbra is az, hogy a v\u00e9dekez\u00e9s mellett fenntartsa az orsz\u00e1g m\u0171k\u00f6d\u0151k\u00e9pess\u00e9g\u00e9t. Ehhez fontos az \u00f3vint\u00e9zked\u00e9sek, k\u00fcl\u00f6n\u00f6sen a maszkvisel\u00e9si szab\u00e1lyok, a k\u00f6h\u00f6g\u00e9si, t\u00fcsszent\u00e9si etikett \u00e9s a t\u00e1vols\u00e1gtart\u00e1s betart\u00e1sa.\n\u00a0\u00a0\u00a0\u00a0Galg\u00f3czi \u00c1gnes k\u00f6z\u00f6lte azt is, hogy az eg\u00e9szs\u00e9g\u00fcgy \u00e9s a k\u00f3rh\u00e1zak felk\u00e9sz\u00fcltek a v\u00edrusfert\u0151z\u00f6tt betegek ell\u00e1t\u00e1sa, a megn\u00f6vekedett esetsz\u00e1mra. Eddig 933 eg\u00e9szs\u00e9g\u00fcgyi dolgoz\u00f3 \u00e1tvez\u00e9nyl\u00e9se t\u00f6rt\u00e9nt meg m\u00e1sik int\u00e9zm\u00e9nybe.\n\n\n\nMTI 2020. okt\u00f3ber 29.\n\n"}]