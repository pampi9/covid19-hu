[{"date": "2020-10-22 09:26", "url": "https://koronavirus.gov.hu/cikkek/pm-hitelmoratorium-automatikusan-meghosszabbodik", "h1": "PM: a hitelmorat\u00f3rium automatikusan meghosszabbodik", "body": "\nAutomatikusan meghosszabbodik a hitelmorat\u00f3rium, csak azt kell k\u00fcl\u00f6n jelezni az \u00e9rintetteknek, ha m\u00e9gis tov\u00e1bb fizetn\u00e9k hitel\u00fck t\u00f6rleszt\u0151r\u00e9szleteit - mondta Gion G\u00e1bor, a P\u00e9nz\u00fcgyminiszt\u00e9rium p\u00e9nz\u00fcgyek\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\n\nA m\u0171sorban arr\u00f3l besz\u00e9ltek, hogy J\u00f6v\u0151re 400-450 milli\u00e1rd forint maradhat a csal\u00e1dokn\u00e1l \u00e9s a v\u00e1llalkoz\u00e1sokn\u00e1l annak k\u00f6sz\u00f6nhet\u0151en, hogy a korm\u00e1ny javaslat\u00e1ra az Orsz\u00e1ggy\u0171l\u00e9s elfogadta az \u00e9v v\u00e9g\u00e9n lej\u00e1r\u00f3 hitelfizet\u00e9si morat\u00f3rium f\u00e9l\u00e9ves meghosszabb\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslatot.\n\u00a0\u00a0\u00a0\u00a0Gion G\u00e1bor eml\u00e9keztetett, a hosszabb\u00edt\u00e1ssal minden gyermeket nevel\u0151 csal\u00e1d, minden nyugd\u00edjas, tov\u00e1bb\u00e1 a munkan\u00e9lk\u00fcliek \u00e9s a k\u00f6zfoglalkoztatottak \u00e9lhetnek, valamint azok a v\u00e1llalkoz\u00e1sok, amelyeknek a bev\u00e9tele jelent\u0151sen cs\u00f6kkent.\n\u00a0\u00a0\u00a0\u00a0A morat\u00f3riummal a gyermeket v\u00e1r\u00f3k is \u00e9lhetnek, ha a magzat m\u00e1r legal\u00e1bb 12 hetes, de err\u0151l t\u00e1j\u00e9koztatni kell a bankot - tette hozz\u00e1.\n\u00a0\u00a0\u00a0\u00a0Gion G\u00e1bor felh\u00edvta a figyelmet, hogy tetsz\u0151leges alkalommal lehet felf\u00fcggeszteni, majd \u00fajra fizetni a hitelt.\n\u00a0\u00a0\u00a0\u00a0A december 31-ig \u00e9rv\u00e9nyben l\u00e9v\u0151 morat\u00f3riumr\u00f3l azt mondta, a vil\u00e1gon is egyed\u00fcl\u00e1ll\u00f3, hiszen teljes k\u00f6r\u0171 \u00e9s automatikus, illetve hosszabb ideig (9 h\u00f3napig) tart, mint m\u00e1s orsz\u00e1gokban.\n\nMTI 2020. okt\u00f3ber 22.\n\n"}]