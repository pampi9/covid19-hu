[{"date": "2020-10-01 17:05", "url": "https://koronavirus.gov.hu/cikkek/varga-mihaly-tamogatja-kormany-az-egeszsegipari-onellatast-erosito-beruhazasokat", "h1": "Varga Mih\u00e1ly: t\u00e1mogatja a korm\u00e1ny az eg\u00e9szs\u00e9gipari \u00f6nell\u00e1t\u00e1st er\u0151s\u00edt\u0151 beruh\u00e1z\u00e1sokat", "body": "\nAz Eg\u00e9szs\u00e9gipari T\u00e1mogat\u00e1si Programmal olyan tervek megval\u00f3s\u00edt\u00e1s\u00e1t seg\u00edti a korm\u00e1ny, amelyek er\u0151s\u00edtik Magyarorsz\u00e1g eg\u00e9szs\u00e9gipari \u00f6nell\u00e1t\u00e1s\u00e1t, hozz\u00e1j\u00e1rulnak a gy\u00f3gyszerek \u00e9s gy\u00f3gy\u00e1szati eszk\u00f6z\u00f6k gy\u00e1rt\u00e1s\u00e1nak hat\u00e1rokon bel\u00fcl tart\u00e1s\u00e1hoz, a hazai gy\u00e1rt\u00f3helyek sz\u00e1m\u00e1nak emelked\u00e9s\u00e9hez \u00e9s a kapacit\u00e1sok b\u0151v\u00edt\u00e9s\u00e9hez - mondta\u00a0Varga\u00a0Mih\u00e1ly p\u00e9nz\u00fcgyminiszter a program els\u0151 h\u00e1rom t\u00e1mogat\u00e1si szerz\u0151d\u00e9s\u00e9nek al\u00e1\u00edr\u00e1si \u00fcnneps\u00e9g\u00e9n, cs\u00fct\u00f6rt\u00f6k\u00f6n Budapesten.\n\nElmondta: a h\u00e1rom v\u00e1llalkoz\u00e1s \u00f6sszesen 2,7 milli\u00e1rd forint t\u00e1mogat\u00e1st nyert el, ezzel 4,2 milli\u00e1rd forintnyi beruh\u00e1z\u00e1st tudnak megval\u00f3s\u00edtani.\n\u00a0\u00a0\u00a0\u00a0T\u00f6bbr\u0151l van sz\u00f3, mint eredm\u00e9nyesen m\u0171k\u00f6d\u0151 hazai v\u00e1llalkoz\u00e1sok fejleszt\u00e9seinek t\u00e1mogat\u00e1s\u00e1r\u00f3l, a program er\u0151s\u00edti az orsz\u00e1g ell\u00e1t\u00e1s\u00e1nak biztons\u00e1g\u00e1t \u00e9s hozz\u00e1j\u00e1rul a gazdas\u00e1g \u00fajraindul\u00e1s\u00e1hoz is - fogalmazott a p\u00e9nz\u00fcgyminiszter.\n\u00a0\u00a0\u00a0\u00a0Varga\u00a0Mih\u00e1ly felid\u00e9zte, a korm\u00e1ny j\u00faliusban d\u00f6nt\u00f6tt \u00fagy, hogy 50 milli\u00e1rd forintos kerettel t\u00e1mogat\u00e1si programot ind\u00edt a hazai eg\u00e9szs\u00e9gipar meger\u0151s\u00edt\u00e9s\u00e9re, az eg\u00e9szs\u00e9g\u00fcgyi gy\u00e1rt\u00f3kapacit\u00e1sok fejleszt\u00e9s\u00e9re. Magyarorsz\u00e1gnak az az \u00e9rdeke, hogy az eg\u00e9szs\u00e9g\u00fcgyi v\u00e9d\u0151eszk\u00f6z\u00f6k ter\u00e9n is k\u00e9pes legyen az \u00f6nell\u00e1t\u00e1sra - hangs\u00falyozta.\n\u00a0\u00a0\u00a0\u00a0Mint mondta, a magyar eg\u00e9szs\u00e9gipar meger\u0151s\u00edt\u00e9se n\u00e9lk\u00fcl kiszolg\u00e1ltatott helyzetbe ker\u00fclhet az orsz\u00e1g a glob\u00e1lis ell\u00e1t\u00e1si l\u00e1ncok id\u0151leges megszakad\u00e1sa vagy lelassul\u00e1sa eset\u00e9n. A miniszter p\u00e9ldak\u00e9nt eml\u00edtette, hogy a Magyarorsz\u00e1gon forgalmazott eg\u00e9szs\u00e9g\u00fcgyi term\u00e9keknek jelenleg a 18 sz\u00e1zal\u00e9k\u00e1t gy\u00e1rtj\u00e1k itthon, m\u00edg egyes nyugat-eur\u00f3pai orsz\u00e1gokban ez az ar\u00e1ny el\u00e9ri a 70-80 sz\u00e1zal\u00e9kot.\n\u00a0\u00a0\u00a0\u00a0Az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sai alapj\u00e1n meghat\u00e1rozt\u00e1k az eg\u00e9szs\u00e9g\u00fcgyben haszn\u00e1lt, a koronav\u00edrus szempontj\u00e1b\u00f3l kritikus term\u00e9kk\u00f6r\u00f6ket, ezek olyan eszk\u00f6z\u00f6k, amelyekre term\u00e9szeti, ipari vagy biol\u00f3giai katasztr\u00f3fa, vesz\u00e9lyhelyzet eset\u00e9n egy orsz\u00e1gnak sz\u00fcks\u00e9ge lehet. A korm\u00e1ny c\u00e9lja, hogy ezekb\u0151l \u00f6nell\u00e1t\u00f3 lehessen Magyarorsz\u00e1g - fejtette ki\u00a0Varga\u00a0Mih\u00e1ly, hozz\u00e1t\u00e9ve, hogy ebben jelentenek majd seg\u00edts\u00e9get a kiv\u00e1l\u00f3 hazai szakemberek \u00e9s v\u00e1llalatok.\n\u00a0\u00a0\u00a0\u00a0Az els\u0151 h\u00e1rom v\u00e1llalatot bemutatva a p\u00e9nz\u00fcgyminiszter kiemelte, hogy a magyar eg\u00e9szs\u00e9giparban megvan az a szakmai tud\u00e1s, elhivatotts\u00e1g \u00e9s fejl\u0151d\u00e9si potenci\u00e1l, amelyet a korm\u00e1ny t\u00e1mogatni tud.\n\u00a0\u00a0\u00a0\u00a0A k\u00fcl\u00f6nb\u00f6z\u0151 orvosi eszk\u00f6z\u00f6ket gy\u00e1rt\u00f3 Sanatmetal Kft. a csaknem 1,5 milli\u00e1rd forint \u00f6ssz\u00e9rt\u00e9k\u0171 beruh\u00e1z\u00e1s\u00e1nak megval\u00f3s\u00edt\u00e1s\u00e1hoz t\u00f6bb mint 720 milli\u00f3 forint t\u00e1mogat\u00e1st nyert el.\n\u00a0\u00a0\u00a0\u00a0Az EU-FIRE Kft. az eg\u00e9szs\u00e9giparban is haszn\u00e1lt high-tech f\u00e9m- \u00e9s m\u0171anyageszk\u00f6z\u00f6k megmunk\u00e1l\u00e1s\u00e1val foglalkozik, az 1,88 milli\u00e1rd forintos beruh\u00e1z\u00e1s megval\u00f3s\u00edt\u00e1s\u00e1hoz 1,5 milli\u00e1rd forinttal j\u00e1rul hozz\u00e1 a korm\u00e1ny.\n\u00a0\u00a0\u00a0\u00a0A gy\u00f3gyszeripari ExtractumPharma Zrt. k\u00f6zel 867 milli\u00f3 forintos fejleszt\u00e9ssel n\u00f6veli gy\u00e1rt\u00f3kapacit\u00e1s\u00e1t \u00e9s moderniz\u00e1lja a gy\u00e1rt\u00e1st, a megval\u00f3s\u00edt\u00e1shoz t\u00f6bb mint 510 milli\u00f3 forintot nyert el.\n\n\nMTI 2020. okt\u00f3ber 1.\n\n"}]