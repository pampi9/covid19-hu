[{"date": "2020-10-14 18:18", "url": "https://koronavirus.gov.hu/cikkek/itm-tapasztalatcseret-folytattak-vallalkozasok-az-egeszsegugyi-vedekezest-tamogato-vallalati", "h1": "ITM: tapasztalatcser\u00e9t folytattak v\u00e1llalkoz\u00e1sok az eg\u00e9szs\u00e9g\u00fcgyi v\u00e9dekez\u00e9st t\u00e1mogat\u00f3 V\u00e1llalati Feh\u00e9r K\u00f6nyvr\u0151l", "body": "\nMagyarorsz\u00e1gi v\u00e1llalkoz\u00e1sok k\u00e9pvisel\u0151i osztott\u00e1k meg tapasztalataikat az eg\u00e9szs\u00e9g\u00fcgyi v\u00e9dekez\u00e9st t\u00e1mogat\u00f3 V\u00e1llalati Feh\u00e9r K\u00f6nyv alkalmazhat\u00f3s\u00e1g\u00e1r\u00f3l \u00e9s ismertett\u00e9k a munkav\u00e1llal\u00f3k eg\u00e9szs\u00e9g\u00e9t v\u00e9d\u0151 eddigi int\u00e9zked\u00e9seiket a V\u00e1llalati Feh\u00e9r K\u00f6nyv els\u0151 tapasztalatai c\u00edmmel megrendezett online konferenci\u00e1n szerd\u00e1n az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0t\u00e1j\u00e9koztat\u00e1sa szerint.\n\n\nA k\u00f6zlem\u00e9ny id\u00e9zi Gy\u00f6rgy L\u00e1szl\u00f3t, az ITM gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r\u00e1t, aki megnyit\u00f3 besz\u00e9d\u00e9ben elmondta: az, hogy Magyarorsz\u00e1gnak a koronav\u00edrus-j\u00e1rv\u00e1ny ellen\u00e9re m\u0171k\u00f6dnie kell, ami azt is jelenti, hogy a v\u00e1llalkoz\u00e1soknak is m\u0171k\u00f6dni\u00fck kell Magyarorsz\u00e1gon. Gazdas\u00e1gstrat\u00e9giai szempontb\u00f3l teh\u00e1t kulcsfontoss\u00e1g\u00fa, hogy minden v\u00e1llalkoz\u00e1s tiszt\u00e1ban legyen a munkav\u00e1llal\u00f3k eg\u00e9szs\u00e9g\u00e9nek meg\u00f3v\u00e1s\u00e1hoz sz\u00fcks\u00e9ges tud\u00e1ssal - tette hozz\u00e1.\nEz\u00e9rt k\u00e9sz\u00edtette el az ITM a V\u00e1llalati Feh\u00e9r K\u00f6nyvet, \u00e9s a t\u00e1rca k\u00edv\u00e1ncsi arra, mennyiben seg\u00edtette ez a v\u00e1llalkoz\u00e1sokat a gyakorlati v\u00e9dekez\u00e9sben, illetve milyen tov\u00e1bbi int\u00e9zked\u00e9seket tettek a c\u00e9gek \u00f6n\u00e1ll\u00f3an, amelyek megoszt\u00e1sa seg\u00edts\u00e9get jelenthet m\u00e1s v\u00e1llalkoz\u00e1soknak is - fejtette ki az \u00e1llamtitk\u00e1r.\nA k\u00f6zlem\u00e9ny szerint az esem\u00e9nyen h\u00e1rom magyar kis- \u00e9s k\u00f6z\u00e9pv\u00e1llalkoz\u00e1s, a tisza\u00fajv\u00e1rosi Inno-Comp Kft., a miskolci g\u00e9pipari gy\u00e1rt\u00f3 v\u00e1llalkoz\u00e1s, a Fux Zrt., valamint a feldolgoz\u00f3ipari Kecskem\u00e9ti Konzervgy\u00e1r k\u00e9pvisel\u0151i egyet\u00e9rtettek abban, hogy a kiadv\u00e1ny a gyakorlatban haszn\u00e1lhat\u00f3 javaslatokkal seg\u00edtette \u0151ket a koronav\u00edrus-j\u00e1rv\u00e1ny m\u00e1sodik hull\u00e1m\u00e1ra val\u00f3 felk\u00e9sz\u00fcl\u00e9sben.\nIsmertette tapasztalat\u00e1t a Claas Hung\u00e1ria Kft., a Linde G\u00e1z Magyarorsz\u00e1g Zrt. \u00e9s az Arconic-K\u00f6f\u00e9m Mill Products Hungary. A nemzetk\u00f6zi sz\u00ednt\u00e9ren is jelent\u0151s v\u00e1llalatok maguk is \u00e1tfog\u00f3 cselekv\u00e9si tervet dolgoztak ki munkav\u00e1llal\u00f3ik eg\u00e9szs\u00e9g\u00e9nek biztos\u00edt\u00e1sa \u00e9s m\u0171k\u00f6d\u00e9s\u00fck fenntart\u00e1sa \u00e9rdek\u00e9ben, ugyanakkor \u00f6r\u00f6mmel fogadt\u00e1k a kiadv\u00e1nyt, amelyet a nemzetk\u00f6zi trendeket \u00e9s f\u0151 meg\u00e1llap\u00edt\u00e1sokat is figyelembe vev\u0151, hasznos \u00fatmutat\u00f3k\u00e9nt jellemeztek.\nA konferencia c\u00e9lja az ITM \u00e1ltal k\u00e9sz\u00edtett, a v\u00e1llalkoz\u00e1sok eg\u00e9szs\u00e9g\u00fcgyi v\u00e9dekez\u00e9s\u00e9t szolg\u00e1l\u00f3 kiadv\u00e1ny els\u0151 tapasztalatainak megvitat\u00e1sa, a piaci szerepl\u0151k v\u00e9lem\u00e9ny\u00e9nek megismer\u00e9se, valamint a hazai v\u00e1llalatok j\u00f3l alkalmazhat\u00f3 gyakorlatainak bemutat\u00e1sa volt - \u00e1ll a t\u00e1rca k\u00f6zlem\u00e9ny\u00e9ben.\n\nMTI 2020. okt\u00f3ber 14.\n\n"}]