[{"date": "2020-10-08 17:01", "url": "https://koronavirus.gov.hu/cikkek/nemeth-szilard-tiszaujvaros-bajban-szamithat-magyar-honvedsegre", "h1": "N\u00e9meth Szil\u00e1rd: Tisza\u00fajv\u00e1ros a bajban is sz\u00e1m\u00edthat a Magyar Honv\u00e9ds\u00e9gre!", "body": "\nTisza\u00fajv\u00e1ros a bajban is sz\u00e1m\u00edthat a Magyar Honv\u00e9ds\u00e9gre - jelentette ki a Honv\u00e9delmi Miniszt\u00e9rium (HM) parlamenti \u00e1llamtitk\u00e1ra a Borsod-Aba\u00faj-Zempl\u00e9n megyei v\u00e1rosban cs\u00fct\u00f6rt\u00f6k\u00f6n.\n\n\nN\u00e9meth Szil\u00e1rd a Tisza\u00fajv\u00e1ros hat\u00e1r\u00e1ban fekv\u0151 mobil lak\u00f3park fert\u0151tlen\u00edt\u00e9s\u00e9hez kapcsol\u00f3d\u00f3 sajt\u00f3t\u00e1j\u00e9koztat\u00f3j\u00e1n elmondta, a munk\u00e1sok \u00e1ltal lakott telepen biol\u00f3giai fert\u0151tlen\u00edt\u00e9st v\u00e9gzett a honv\u00e9ds\u00e9g, a katon\u00e1k mintegy nyolc\u00f3r\u00e1s munk\u00e1val fert\u0151tlen\u00edtett\u00e9k \u00e9s v\u00edrusmentes\u00edtett\u00e9k a k\u00fcls\u0151 \u00e9s bels\u0151 fel\u00fcleteket, valamint a lak\u00f3- \u00e9s szoci\u00e1lis helyis\u00e9geket.\n\u00a0\u00a0\u00a0\u00a0A ter\u00fcleten harminc\u00f6t honv\u00e9d teljes\u00edtett szolg\u00e1latot \u00e9s minden olyan eszk\u00f6zt bevetettek, amellyel a biol\u00f3giai mentes\u00edt\u00e9s sikeres lehet ezen a fert\u0151z\u00f6tt ter\u00fcleten - ismertette az \u00e1llamtitk\u00e1r. N\u00e9meth Szil\u00e1rd k\u00f6sz\u00f6netet mondott a mentes\u00edt\u00e9sben r\u00e9szt vev\u0151 honv\u00e9dek helyt\u00e1ll\u00e1s\u00e9rt \u00e9s munk\u00e1j\u00e1\u00e9rt, kiemelve, hogy \u00f6nk\u00e9nt v\u00e1llalt\u00e1k ezt a munk\u00e1t, csak\u00fagy, mint a j\u00e1rv\u00e1ny els\u0151 szakasz\u00e1ban a t\u00f6bb mint ezer id\u0151sotthon fert\u0151tlen\u00edt\u00e9s\u00e9t is.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n hangs\u00falyozta, Magyarorsz\u00e1g \"a koronav\u00edrus-j\u00e1rv\u00e1ny elleni k\u00fczdelem els\u0151 szakasz\u00e1t megnyerte\", \u00e9s ebben n\u00e9lk\u00fcl\u00f6zhetetlen \u00e9s kimagasl\u00f3 szerepe volt a honv\u00e9ds\u00e9gnek.\n\u00a0\u00a0\u00a0\u00a0\"Nagyon sok feladatot l\u00e1ttak el a katon\u00e1ink, az egyik legfontosabb feladat az id\u0151sotthonok fert\u0151tlen\u00edt\u00e9se \u00e9s v\u00edrusmentes\u00edt\u00e9se volt, \u00e9s most itt, ezen a munk\u00e1ssz\u00e1ll\u00f3n, ezen a telephelyen is ilyen feladatot l\u00e1tott el a Magyar Honv\u00e9ds\u00e9g vegyv\u00e9delmi z\u00e1szl\u00f3alja\" - mondta, megjegyezve, ezt a biol\u00f3giai mentes\u00edt\u00e9sit\u0151 feladatot Magyarorsz\u00e1gon egyed\u00fcl a honv\u00e9ds\u00e9g tudja ell\u00e1tni.\n\u00a0\u00a0\u00a0\u00a0N\u00e9meth Szil\u00e1rd egyben megk\u00f6sz\u00f6nte a karant\u00e9n biztos\u00edt\u00e1s\u00e1t ell\u00e1t\u00f3 rend\u0151r\u00f6k, t\u0171zolt\u00f3k \u00e9s polg\u00e1r\u0151r\u00f6k munk\u00e1j\u00e1t is.\n\u00a0\u00a0\u00a0\u00a0Az \u00e1llamtitk\u00e1r arra k\u00e9rte a tisza\u00fajv\u00e1rosiakat, tarts\u00e1k be a j\u00e1rv\u00e1ny\u00fcgyi szab\u00e1lyokat: hordjanak maszkot, alaposan moss\u00e1k \u00e9s fert\u0151tlen\u00edts\u00e9k a kez\u00fcket, ha t\u00fcneteket \u00e9szlelnek, maradjanak otthon \u00e9s tarts\u00e1k a 1,5-2 m\u00e9teres v\u00e9d\u0151t\u00e1vols\u00e1got \u00e9s ne l\u00e1togass\u00e1k a k\u00f3rh\u00e1zakat, id\u0151sotthonokat. \u00cdgy v\u00e9dhetik meg egym\u00e1st \u00e9s Tisza\u00fajv\u00e1rost a fert\u0151z\u00e9ssel szemben.\n\u00a0\u00a0\u00a0\u00a0A Mol az MTI megkeres\u00e9s\u00e9re azt k\u00f6z\u00f6lte, a honv\u00e9ds\u00e9g \u00e9s a vegyi elh\u00e1r\u00edt\u00f3 egys\u00e9g cs\u00fct\u00f6rt\u00f6k reggel nyolc \u00f3rakor kezdte meg a fert\u0151tlen\u00edt\u00e9st a mobil lak\u00f3park ter\u00fclet\u00e9n.\n\u00a0\u00a0\u00a0\u00a0Azt \u00edrt\u00e1k, a t\u00e1rsas\u00e1got a tisza\u00fajv\u00e1rosi poliol-projektet vezet\u0151 n\u00e9met Thyssenkrupp \u00e9rtes\u00edtette, hogy alv\u00e1llalkoz\u00f3inak munkat\u00e1rsai k\u00f6r\u00e9ben is n\u0151tt a koronav\u00edrus-fert\u0151z\u00f6ttek sz\u00e1ma. A fert\u0151z\u00e9s tov\u00e1bb terjed\u00e9s\u00e9nek megel\u0151z\u00e9s\u00e9re a f\u0151v\u00e1llalkoz\u00f3 Thyssenkrupp \u00fagy d\u00f6nt\u00f6tt, hogy a teljes kivitelez\u0151i l\u00e9tsz\u00e1mot - mintegy k\u00e9tezer embert - teszteli; jelenleg 245 embernek lett pozit\u00edv a tesztje. \u0150ket a tesztel\u00e9s id\u0151pontj\u00e1t\u00f3l kezdve elk\u00fcl\u00f6n\u00edtett\u00e9k, karant\u00e9nban vannak, \u00e9s egyik\u00fck sem szorul k\u00f3rh\u00e1zi kezel\u00e9sre.\n\u00a0\u00a0\u00a0\u00a0A k\u00f6zlem\u00e9ny szerint a hat\u00f3s\u00e1gi j\u00e1rv\u00e1ny\u00fcgyi hat\u00e1rozat meg\u00e9rkez\u00e9s\u00e9ig minden dolgoz\u00f3nak a sz\u00e1ll\u00e1shely\u00e9n kell maradnia, az alv\u00e1llalkoz\u00f3k a helyi hat\u00f3s\u00e1gok seg\u00edts\u00e9g\u00e9vel fel\u00fcgyelik, hogy munkav\u00e1llal\u00f3ik betartj\u00e1k-e a karant\u00e9nt. T\u00e1j\u00e9koztat\u00e1suk szerint a n\u00e9met c\u00e9g alv\u00e1llalkoz\u00f3inak munkat\u00e1rsai k\u00f6z\u00f6tt magyarok \u00e9s k\u00fclf\u00f6ldiek is vannak, ut\u00f3bbiak nagy r\u00e9sze uni\u00f3s orsz\u00e1gb\u00f3l \u00e9rkezett.\n\u00a0\u00a0\u00a0\u00a0\"A Mol a f\u0151v\u00e1llalkoz\u00f3 Thyssenkruppal egy\u00fctt a kialakult helyzetet folyamatosan nyomon k\u00f6veti, a tov\u00e1bbi int\u00e9zked\u00e9seket ennek megfelel\u0151en, a hat\u00f3s\u00e1gokkal egy\u00fcttm\u0171k\u00f6dve teszi meg. A Mol eddig csaknem 600 teszttel seg\u00edtette a Thyssenkrupp alv\u00e1llalkoz\u00f3inak folyamatos sz\u0171r\u00e9s\u00e9t\" - \u00edrta k\u00f6zlem\u00e9ny\u00e9ben a c\u00e9g.\n\n\nMTI 2020. okt\u00f3ber 8.\n\n"}]