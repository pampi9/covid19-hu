[{"date": "2020-10-29 10:26", "url": "https://koronavirus.gov.hu/cikkek/itm-allamtitkar-bizakodasra-adnak-okot-foglalkoztatasi-adatok", "h1": "ITM-\u00e1llamtitk\u00e1r: bizakod\u00e1sra adnak okot a foglalkoztat\u00e1si adatok", "body": "\nBizakod\u00e1sra ad okot, hogy a foglalkoztatotts\u00e1g a legfrissebb adatok szerint meghaladja a 70 sz\u00e1zal\u00e9kot - mondta az M1 aktu\u00e1lis csatorna cs\u00fct\u00f6rt\u00f6k reggeli m\u0171sor\u00e1ban az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1s\u00e9rt felel\u0151s \u00e1llamtitk\u00e1ra.\n\n\u00a0\u00a0\nBod\u00f3 S\u00e1ndor a K\u00f6zponti Statisztikai Hivatal (KSH) adataira reag\u00e1lva \u00fcdv\u00f6z\u00f6lte, hogy a foglalkoztatotts\u00e1g\u00a0\u00a0csek\u00e9ly m\u00e9rt\u00e9k\u0171 visszaes\u00e9se ellen\u00e9re is majdnem 4,5 milli\u00f3an dolgoznak Magyarorsz\u00e1gon. A kedvez\u0151 szint fenntart\u00e1s\u00e1hoz a korm\u00e1ny munkahelyv\u00e9delmi, munkahelyteremt\u00e9si int\u00e9zked\u00e9sei is hozz\u00e1j\u00e1rultak - tette hozz\u00e1. \u00a0\u00a0\u00a0\u00a0Hangs\u00falyozta ugyanakkor, hogy a foglalkoztat\u00e1si r\u00e1ta az orsz\u00e1gon bel\u00fcl jelent\u0151sen elt\u00e9r, hiszen \u00c9szak-Magyarorsz\u00e1gon az orsz\u00e1gos \u00e1tlagn\u00e1l j\u00f3val magasabb, a nyugati orsz\u00e1gr\u00e9szben viszont l\u00e9nyegesen alacsonyabb a munkan\u00e9lk\u00fclis\u00e9g. Az \u00e1llamtitk\u00e1r \u00fagy v\u00e9li, hogy az egyenl\u0151tlens\u00e9get a beruh\u00e1z\u00e1sok \u00f6szt\u00f6nz\u00e9s\u00e9vel m\u00e9rs\u00e9kelni lehet. Bod\u00f3 S\u00e1ndor szerint a 25 \u00e9v alattiak elhelyezked\u00e9si t\u00e1mogat\u00e1sait is fenn kell tartani, b\u00e1r \u00fcdv\u00f6z\u00f6lte, hogy a legfiatalabb koroszt\u00e1lyban a mostani v\u00e1ls\u00e1g ellen\u00e9re is l\u00e9nyegesen alacsonyabb a munkan\u00e9lk\u00fclis\u00e1gi r\u00e1ta, mint 2010 el\u0151tt volt.\n\u00a0\u00a0\u00a0\u00a0A KSH cs\u00fct\u00f6rt\u00f6ki k\u00f6zl\u00e9se szerint a\u00a0\u00a0j\u00falius-szeptemberi h\u00e1romh\u00f3napos id\u0151szakban a foglalkoztatottak \u00e1tlagos l\u00e9tsz\u00e1ma 4 milli\u00f3 486 ezer, a 15-64 \u00e9vesek foglalkoztat\u00e1si r\u00e1t\u00e1ja 70,2 sz\u00e1zal\u00e9kos volt. Szeptemberben a foglalkoztatottak \u00e1tlagos havi l\u00e9tsz\u00e1ma 4 milli\u00f3 482 ezer volt, ami az el\u0151z\u0151 havihoz k\u00e9pest 32 ezerrel, tavaly szeptemberhez k\u00e9pest 24 ezerrel kevesebb. A munkan\u00e9lk\u00fcliek \u00e1tlagos l\u00e9tsz\u00e1ma harmadik negyed\u00e9vben 208 ezer, a munkan\u00e9lk\u00fclis\u00e9gi r\u00e1ta 4,4 sz\u00e1zal\u00e9kos volt. A munkan\u00e9lk\u00fcliek sz\u00e1ma 46 ezerrel, a r\u00e1ta 0,9 sz\u00e1zal\u00e9kponttal n\u0151tt az egy \u00e9vvel kor\u00e1bbihoz k\u00e9pest.\n\n\nMTI 2020. okt\u00f3ber 29., cs\u00fct\u00f6rt\u00f6k 10:13\n\n"}]