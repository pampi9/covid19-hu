[{"date": "2020-10-05 12:23", "url": "https://koronavirus.gov.hu/cikkek/operativ-torzs-ujraszabalyoztak-v4-ekre-vonatkozo-beutazasi-konnyiteseket", "h1": "Operat\u00edv t\u00f6rzs: \u00fajraszab\u00e1lyozt\u00e1k a V4-ekre vonatkoz\u00f3 beutaz\u00e1si k\u00f6nny\u00edt\u00e9seket", "body": "\nA visegr\u00e1di orsz\u00e1gokra vonatkoz\u00f3 beutaz\u00e1si k\u00f6nny\u00edt\u0151 felt\u00e9telek \u00fajraszab\u00e1lyoz\u00e1s\u00e1r\u00f3l d\u00f6nt\u00f6tt a korm\u00e1ny - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese h\u00e9tf\u0151n online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: visegr\u00e1di orsz\u00e1gokra vonatkoz\u00f3 beutaz\u00e1si felt\u00e9telek hat\u00e1lya szeptember 30-\u00e1n lej\u00e1rt, \u00e9s az operat\u00edv t\u00f6rzs indokoltnak l\u00e1tta a rendelkez\u00e9sek \u00fajraszab\u00e1lyoz\u00e1s\u00e1t.\n\u00a0\u00a0\u00a0\u00a0Azoknak a magyar \u00e1llampolg\u00e1roknak \u00e9s csal\u00e1dtagjaiknak, akik Csehorsz\u00e1gb\u00f3l, Lengyelorsz\u00e1gb\u00f3l vagy Szlov\u00e1ki\u00e1b\u00f3l l\u00e9pnek be Magyarorsz\u00e1gra, \u00e9s a jogszab\u00e1ly hat\u00e1lyba l\u00e9p\u00e9se el\u0151tt sz\u00e1ll\u00e1st foglaltak a V4-orsz\u00e1gok valamelyik\u00e9ben, elegend\u0151 egy negat\u00edv eredm\u00e9ny\u0171 PCR-teszt, hogy t\u00f6r\u00f6lj\u00e9k j\u00e1rv\u00e1ny\u00fcgyi megfigyel\u00e9si k\u00f6telezetts\u00e9g\u00fcket - emelte ki.\n\u00a0\u00a0\u00a0\u00a0Ehhez hasonl\u00f3an a cseh, lengyel \u00e9s szlov\u00e1k \u00e1llampolg\u00e1rok is kedvez\u0151bb felt\u00e9telek mellett utazhatnak Magyarorsz\u00e1gra november elsej\u00e9ig, ha van egy negat\u00edv PCR-teszt\u00fck \u00e9s a jogszab\u00e1ly hat\u00e1lyba l\u00e9p\u00e9se el\u0151tt legal\u00e1bb egy okt\u00f3beri napra foglaltak magyarorsz\u00e1gi sz\u00e1ll\u00e1st.\n\u00a0\u00a0\u00a0\u00a0A korm\u00e1nyrendelet - amely h\u00e9tf\u0151n jelent meg a Magyar K\u00f6zl\u00f6nyben - kedden l\u00e9p hat\u00e1lyba.\n\u00a0\u00a0\u00a0\u00a0Az alezredes ismertette: k\u00f6z\u00e9rdek\u0171 \u00fczem megzavar\u00e1sa miatt, valamint az \u00fczletekben \u00e9s k\u00f6zint\u00e9zm\u00e9nyekben \u00e9rv\u00e9nyes v\u00e9delmi int\u00e9zked\u00e9sek be nem tart\u00e1sa miatt \u00f6sszesen 64 rend\u0151ri int\u00e9zked\u00e9s t\u00f6rt\u00e9nt a h\u00e9tv\u00e9g\u00e9n.\n\u00a0\u00a0\u00a0\u00a0A t\u00f6megk\u00f6zleked\u00e9sben 24 rend\u0151ri int\u00e9zked\u00e9sre volt sz\u00fcks\u00e9g, mert nem vagy nem megfelel\u0151en viselt\u00e9k a maszkot az emberek. K\u00f6z\u00fcl\u00fck 22 utast figyelmeztet\u00e9sben r\u00e9szes\u00edtettek, 2 esetben pedig szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0\u00dczletekben, k\u00f6zint\u00e9zm\u00e9nyekben a v\u00e9delmi int\u00e9zked\u00e9sek be nem tart\u00f3ival szemben 33 figyelmeztet\u00e9st alkalmaztak, 4 emberrel szemben helysz\u00edni b\u00edrs\u00e1got szabtak ki, 3 esetben pedig szabs\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A szeptember 21-\u00e9t\u0151l bevezetett v\u00e9delmi int\u00e9zked\u00e9sek be nem tart\u00f3ival szemben \u00f6sszesen 759 rend\u0151ri int\u00e9zked\u00e9s t\u00f6rt\u00e9nt, legt\u00f6bb esetben, 635 alkalommal a rend\u0151r\u00f6k figyelmeztet\u00e9sben r\u00e9szes\u00edtett\u00e9k a szab\u00e1lyszeg\u0151ket - mondta.\n\u00a0\u00a0\u00a0\u00a0A h\u00e9tv\u00e9g\u00e9n ellen\u0151rizt\u00e9k azokat is, akik szem\u00e9lyforgalomban \u00e1tutaz\u00e1si sz\u00e1nd\u00e9kkal l\u00e9ptek be az orsz\u00e1g ter\u00fclet\u00e9re, az orsz\u00e1g ter\u00fclet\u00e9n t\u00f6rt\u00e9n\u0151 \u00e1thalad\u00e1sra vonatkoz\u00f3 szab\u00e1lyok megszeg\u0151ivel szemben 121 rend\u0151ri int\u00e9zked\u00e9s t\u00f6rt\u00e9nt.\n\u00a0\u00a0\u00a0\u00a0A zen\u00e9s-t\u00e1ncos rendezv\u00e9nyekre, valamint a vend\u00e9gl\u00e1t\u00f3helyek nyitvatart\u00e1s\u00e1ra vonatkoz\u00f3 szab\u00e1lyok be nem tart\u00e1sa miatt n\u00e9gy esetben alkalmaztak figyelmeztet\u00e9st a rend\u0151r\u00f6knek a h\u00e9tv\u00e9g\u00e9n: S\u00e1rospatakon, Lentiben, tov\u00e1bb\u00e1 Kom\u00e1rom-Esztergom megy\u00e9ben. Az ellen\u0151rz\u00f6tt helysz\u00edneken 23 \u00f3ra ut\u00e1n voltak olyanok is, akik nem a vend\u00e9gl\u00e1t\u00f3hely alkalmazottai voltak - tette hozz\u00e1 Kiss R\u00f3bert.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nr\u00f3l sz\u00f3lva ismertette: a vas\u00e1rnap 11 290 ellen\u0151rz\u00e9st v\u00e9geztek a rend\u0151r\u00f6k, a h\u00e9tv\u00e9g\u00e9n 3906 emberrel szemben rendeltek el ilyen korl\u00e1toz\u00f3 int\u00e9zked\u00e9st, k\u00f6z\u00fcl\u00fck 1861 esetben a hat\u00e1r\u00e1tkel\u0151kn\u00e9l. Jelenleg 20 199 hat\u00f3s\u00e1gi h\u00e1zi karant\u00e9n van \u00e9rv\u00e9nyben, a korl\u00e1toz\u00f3 int\u00e9zked\u00e9s alatt \u00e1ll\u00f3k k\u00f6z\u00fcl 1041-en v\u00e1llalt\u00e1k, hogy a hat\u00f3s\u00e1g elektronikusan ellen\u0151rizze, hogy betartj\u00e1k-e a szab\u00e1lyokat.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: j\u00f3 \u00fctemben zajlik a forgalom a hat\u00e1r\u00e1tkel\u0151kn\u00e9l, de a teherforgalomban a bel\u00e9p\u0151oldalon R\u00f6szk\u00e9n\u00e9l \u00e9s Tomp\u00e1n\u00e1l 3 \u00f3r\u00e1s, Csan\u00e1dpalot\u00e1n\u00e1l pedig 2 \u00f3r\u00e1s v\u00e1rakoz\u00e1ssal kell sz\u00e1molni, szem\u00e9lyforgalomban a bel\u00e9p\u0151oldalon Beregsur\u00e1nyn\u00e1l kell 2 \u00f3r\u00e1t v\u00e1rakozni.\nA Magyar K\u00f6zl\u00f6nyben megjelent korm\u00e1nyrendeletet\u00a0itt\u00a0olvashatja.\n\n\n\n\nMTI 2020. okt\u00f3ber 5.\n\n"}]