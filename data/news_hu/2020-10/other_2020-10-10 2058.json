[{"date": "2020-10-10 20:58", "url": "https://koronavirus.gov.hu/cikkek/orban-jarvany-felfutasa-jellemezte-az-elmult-ket-hetet-es-varhatoan-ez-jellemzi-majd", "h1": "Orb\u00e1n: a j\u00e1rv\u00e1ny felfut\u00e1sa jellemezte az elm\u00falt k\u00e9t hetet, \u00e9s v\u00e1rhat\u00f3an ez jellemzi majd a k\u00f6vetkez\u0151 heteket is.", "body": "\nA korm\u00e1ny c\u00e9lja, hogy a h\u00e1ziorvosok praxisk\u00f6z\u00f6ss\u00e9get hozzanak l\u00e9tre, \u00fcres praxis Magyarorsz\u00e1gon ne legyen, a helyi ell\u00e1t\u00e1s sz\u00ednvonala pedig emelkedjen - mondta Orb\u00e1n Viktor minisztereln\u00f6k szombaton, a koronav\u00edrus-j\u00e1rv\u00e1ny elleni v\u00e9dekez\u00e9st ir\u00e1ny\u00edt\u00f3 akci\u00f3csoportok \u00fcl\u00e9seit k\u00f6vet\u0151en video\u00fczenetben.\n\n\nA korm\u00e1nyf\u0151 a Facebookra felt\u00f6lt\u00f6tt felv\u00e9telen kifejtette, a j\u00e1rv\u00e1ny felfut\u00e1sa jellemezte az elm\u00falt k\u00e9t hetet, \u00e9s v\u00e1rhat\u00f3an ez jellemzi majd a k\u00f6vetkez\u0151 heteket is a nemzetk\u00f6zi trendekhez illeszkedve.\n\u00a0\u00a0\u00a0\u00a0Okt\u00f3ber v\u00e9g\u00e9ig tart\u00f3 el\u0151rejelz\u00e9seket hallgattak meg, amelyek szerint rendelkez\u00e9sre \u00e1ll a sz\u00fcks\u00e9ges sz\u00e1m\u00fa k\u00f3rh\u00e1zi \u00e1gy, az \u00e1tvez\u00e9nyl\u00e9s pedig folytat\u00f3dik. Ut\u00f3bbir\u00f3l sz\u00f3lva megjegyezte, eddig 106 orvost \u00e9s 170 \u00e1pol\u00f3t vez\u00e9nyeltek \u00e1t, de ha sz\u00fcks\u00e9ges, ez a sz\u00e1m n\u00f6vekszik majd.\n\u00a0\u00a0\u00a0\u00a0Kiemelte, k\u00fcl\u00f6n besz\u00e1mol\u00f3t kaptak az orvosi kamara \u00e9s az operat\u00edv t\u00f6rzs k\u00f6z\u00f6tti egyeztet\u00e9sek \u00e1ll\u00e1s\u00e1r\u00f3l, a j\u00f6v\u0151 h\u00e9ten pedig a h\u00e1ziorvosokra vonatkoz\u00f3 \u00faj szab\u00e1lyok megalkot\u00e1s\u00e1r\u00f3l folynak majd a t\u00e1rgyal\u00e1sok.\n\u00a0\u00a0\u00a0\u00a0\"A mi c\u00e9lunk az, hogy a h\u00e1ziorvosok praxisk\u00f6z\u00f6ss\u00e9get hozzanak l\u00e9tre, \u00fcres praxis Magyarorsz\u00e1gon ne legyen, a helyi ell\u00e1t\u00e1s sz\u00ednvonala pedig emelkedjen\" - fogalmazott Orb\u00e1n Viktor, majd hozz\u00e1tette, a korm\u00e1ny ennek p\u00e9nz\u00fcgyi felt\u00e9teleit meg fogja teremteni.\n\u00a0\u00a0\u00a0\u00a0A minisztereln\u00f6k k\u00f6z\u00f6lte, ennek a munk\u00e1nak a befejezt\u00e9vel arra k\u00e9rik az orvosi kamar\u00e1t \u00e9s az operat\u00edv t\u00f6rzset, hogy a mag\u00e1n \u00e9s a k\u00f6zell\u00e1t\u00e1s viszony\u00e1t tiszt\u00e1z\u00f3 t\u00e1rgyal\u00e1sokat folytassanak.\n\u00a0A minisztereln\u00f6k k\u00f6z\u00f6lte: az iskolai \u0151szi sz\u00fcnetet a szokott rendben, okt\u00f3ber 23-31. k\u00f6z\u00f6tt tartj\u00e1k, a hat\u00e1rokon pedig rend van.\n\nMTI 2020. okt\u00f3ber 10.\n\n"}]