[{"date": "2020-10-05 16:38", "url": "https://koronavirus.gov.hu/cikkek/szijjarto-negyvenhat-magyar-kkv-kulpiacra-jutasat-tamogatja-kormany", "h1": "Szijj\u00e1rt\u00f3: negyvenhat magyar kkv k\u00fclpiacra jut\u00e1s\u00e1t t\u00e1mogatja a korm\u00e1ny", "body": "\nNegyvenhat magyar kis- \u00e9s k\u00f6z\u00e9pv\u00e1llalkoz\u00e1s (kkv) k\u00fclpiacra jut\u00e1s\u00e1t t\u00e1mogatja a korm\u00e1ny a 25 milli\u00e1rd forintos Nemzeti exportv\u00e9delmi programon bel\u00fcl meghirdetett 2 milli\u00e1rd forintos keret\u00f6sszeg\u0171 p\u00e1ly\u00e1zatnak k\u00f6sz\u00f6nhet\u0151en, k\u00f6z\u00fcl\u00fck az els\u0151 a Fej\u00e9r megyei Szabadbatty\u00e1nban m\u0171k\u00f6d\u0151 LogSol Kft. - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n a c\u00e9g telephely\u00e9n.\n\n\nSzijj\u00e1rt\u00f3 P\u00e9ter a t\u00e1mogat\u00f3i okirat \u00e1tad\u00e1s\u00e1t k\u00f6vet\u0151en hangs\u00falyozta: a vil\u00e1gj\u00e1rv\u00e1ny k\u00f6zep\u00e9n is az a c\u00e9l, hogy a magyar gazdas\u00e1g eredm\u00e9nyeit megv\u00e9dj\u00e9k, ennek egyik legfontosabb z\u00e1loga az exportteljes\u00edtm\u00e9ny fenntart\u00e1sa \u00e9s \u00faj k\u00fclpiacok megszerz\u00e9se. \"Nem t\u00fal\u00e9lni szeretn\u00e9nk, hanem er\u0151sebbnek lenni, mint a j\u00e1rv\u00e1ny el\u0151tt\" - fogalmazott a miniszter, hozz\u00e1t\u00e9ve: ehhez elengedhetetlen, hogy a versenyk\u00e9pes magyar term\u00e9keket a k\u00fclpiacokon eladj\u00e1k, ez\u00e9rt sz\u00fcletett meg a t\u00e1mogat\u00e1si program is.\n\u00a0\u00a0\u00a0\u00a0A t\u00e1rcavezet\u0151 k\u00f6z\u00f6lte: a k\u00fclpiacra jut\u00e1s t\u00e1mogat\u00e1s\u00e1ra k\u00e9tmilli\u00e1rd forintot sz\u00e1nnak, ebb\u0151l a keretb\u0151l a LogSol 18,5 milli\u00f3 forintot kap, hogy a t\u00f6r\u00f6k piacokon sikeres lehessen. \u00a0\u00a0\u00a0\u00a0Szijj\u00e1rt\u00f3 P\u00e9ter szerint ha a koronav\u00edrus-j\u00e1rv\u00e1ny 2008-ban j\u00f6tt volna, akkor \"minden bizonnyal led\u00f6nt\u00f6tte volna a l\u00e1b\u00e1r\u00f3l a magyar gazdas\u00e1got\". Az elm\u00falt t\u00edz \u00e9v er\u0151fesz\u00edt\u00e9sei azonban \u00e9leter\u0151s gazdas\u00e1got eredm\u00e9nyeztek, amely a munk\u00e1t t\u00e1mogat\u00f3 gazdas\u00e1gpolitik\u00e1nak \u00e9s a magyar emberek szorgalm\u00e1nak, kreativit\u00e1s\u00e1nak k\u00f6sz\u00f6nhet\u0151en a legnagyobb n\u00f6veked\u00e9st produk\u00e1lta tavaly az Eur\u00f3pai Uni\u00f3ban - mondta.\n\u00a0\u00a0\u00a0\u00a0A miniszter megjegyezte, hogy 2017-ben a magyar exportteljes\u00edtm\u00e9ny 100 milli\u00e1rd eur\u00f3 f\u00f6l\u00e9 jutott \u00e9s az\u00f3ta is n\u0151, tavaly minden id\u0151k legnagyobb exportteljes\u00edtm\u00e9nyek\u00e9nt 109 milli\u00e1rd eur\u00f3 volt. Jelezte, hogy a GDP \u00e9s az export ar\u00e1nya 85 sz\u00e1zal\u00e9k, ami a hatodik legmagasabb \u00e9rt\u00e9k az uni\u00f3ban, mik\u00f6zben Magyarorsz\u00e1g a harmincnegyedik legnagyobb exportteljes\u00edtm\u00e9nnyel b\u00edr a vil\u00e1gon, lakoss\u00e1gsz\u00e1ma ehhez k\u00e9pest mind\u00f6ssze a 92. helyen van.\n\u00a0\u00a0\n\nMTI 2020. okt\u00f3ber 5.\n\n"}]