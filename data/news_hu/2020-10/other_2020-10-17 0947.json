[{"date": "2020-10-17 09:47", "url": "https://koronavirus.gov.hu/cikkek/itm-meg-mindig-tobb-tizezer-munkahelyet-vedenek-gazdasagvedelmi-akcioterv-bertamogatasai", "h1": "ITM: m\u00e9g mindig t\u00f6bb t\u00edzezer munkahelyet v\u00e9denek a gazdas\u00e1gv\u00e9delmi akci\u00f3terv b\u00e9rt\u00e1mogat\u00e1sai", "body": "\nA koronav\u00edrus-j\u00e1rv\u00e1ny okozta tavaszi sokk ut\u00e1n tart\u00f3snak bizonyult munkaer\u0151-piaci fordulat k\u00f6vetkezett be, a foglalkoztat\u00e1s \u00fajra \u00e9l\u00e9nk\u00fcl, a gazdas\u00e1gv\u00e9delmi akci\u00f3tervben l\u00e9trehozott b\u00e9rt\u00e1mogat\u00e1si programok jelenleg is a teljes, 280 ezres t\u00e1mogatotti l\u00e9tsz\u00e1m t\u00f6bb mint negyed\u00e9nek ny\u00fajtanak v\u00e9delmet - fejtette ki Bod\u00f3 S\u00e1ndor foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r az Innov\u00e1ci\u00f3s \u00e9s Technol\u00f3giai Miniszt\u00e9rium szombati k\u00f6zlem\u00e9ny\u00e9ben.\n\n\nAz \u00e1llamtitk\u00e1r hozz\u00e1tette, hogy a korm\u00e1nyzati int\u00e9zked\u00e9seknek k\u00f6sz\u00f6nhet\u0151en a magyar gazdas\u00e1g a v\u00edrusv\u00e1ls\u00e1g dac\u00e1ra is m\u0171k\u00f6dik \u00a0\u00a0\u00a0\u00a0T\u00e1j\u00e9koztat\u00e1sa szerint a gazdas\u00e1gv\u00e9delmi akci\u00f3tervben meghirdetett b\u00e9rt\u00e1mogat\u00e1sokkal mintegy 280 ezer munkav\u00e1llal\u00f3n seg\u00edtett a korm\u00e1ny.\n\u00a0\u00a0\u00a0\u00a0A b\u00e9rt\u00e1mogat\u00e1sok \u00e9s egy\u00e9b int\u00e9zked\u00e9sek - k\u00f6zt\u00fck az ad\u00f3- \u00e9s j\u00e1rul\u00e9kcs\u00f6kkent\u00e9s, hitelmorat\u00f3rium, beruh\u00e1z\u00e1s-\u00f6szt\u00f6nz\u0151 \u00e9s hitelprogramok - 1,4 milli\u00f3 munkav\u00e1llal\u00f3 kil\u00e1t\u00e1sait, lehet\u0151s\u00e9geit jav\u00edtott\u00e1k. A korm\u00e1nyzati l\u00e9p\u00e9seknek jelent\u0151s szerep\u00fck van abban, hogy a foglalkoztatottak sz\u00e1ma ism\u00e9t meghaladja a 4,5 milli\u00f3t Magyarorsz\u00e1gon - jelentette ki az \u00e1llamtitk\u00e1r.\n\u00a0\u00a0\u00a0\u00a0A j\u00falius k\u00f6zepe ut\u00e1n hozott d\u00f6nt\u00e9sekkel jelenleg is t\u00f6bb mint ezer c\u00e9g kap munkahelyv\u00e9delmi b\u00e9rt\u00e1mogat\u00e1st t\u00f6bb mint 10 ezer munkav\u00e1llal\u00f3ja ut\u00e1n, \u00e9s tov\u00e1bbi mintegy k\u00e9tezer v\u00e1llalkoz\u00e1s t\u00f6bb mint 20 ezer munkav\u00e1llal\u00f3ja sz\u00e1m\u00e1ra garant\u00e1l biztons\u00e1got a munkaer\u0151 k\u00f6telez\u0151 tov\u00e1bbfoglalkoztat\u00e1sa. A munkahelyteremt\u0151 b\u00e9rt\u00e1mogat\u00e1s hath\u00f3napos t\u00e1mogat\u00e1si id\u0151szaka r\u00e9v\u00e9n foglalkoztat\u00e1sban van az \u00f6sszes \u00e9rintett, k\u00f6zel 30 ezer c\u00e9g mintegy 40 ezer dolgoz\u00f3ja. A kutat\u00e1s-fejleszt\u00e9si \u00e9s innov\u00e1ci\u00f3s (KFI) szektor c\u00e9lzott programja pedig k\u00f6zel 100 c\u00e9g t\u00f6bb mint 4 ezer magasan k\u00e9pzett munkav\u00e1llal\u00f3ja ut\u00e1n fizet most b\u00e9rt\u00e1mogat\u00e1st - sorolta Bod\u00f3 S\u00e1ndor. \u00a0\u00a0\u00a0\u00a0Kiemelte: \u00f6sszess\u00e9g\u00e9ben t\u00f6bb mint 33 ezer c\u00e9g k\u00f6zel 75 ezer munkav\u00e1llal\u00f3ja r\u00e9szes\u00fcl a b\u00e9rt\u00e1mogat\u00e1sok ny\u00fajtotta v\u00e9delemben. Hozz\u00e1tette: a munkaer\u0151piacon annak sincs jele, hogy a programban ny\u00fajtott hozz\u00e1j\u00e1rul\u00e1sokb\u00f3l kifut\u00f3 c\u00e9gek automatikusan elbocs\u00e1tan\u00e1k \u00e9rintett dolgoz\u00f3ikat. \u00a0\u00a0\u00a0\u00a0Az \u00e1llamtitk\u00e1r hangs\u00falyozta: a magyar foglalkoztat\u00e1s szintje m\u00e1r el\u00e9rte az \u00e9v eleji \u00e9rt\u00e9ket, a regisztr\u00e1lt \u00e1ll\u00e1skeres\u0151k sz\u00e1ma pedig a j\u00faniusi m\u00e9lypont ut\u00e1n t\u00f6bb mint 53 ezerrel cs\u00f6kkent. A gazdas\u00e1g m\u0171k\u00f6d\u0151k\u00e9pess\u00e9g\u00e9t t\u00e1mogat\u00f3 int\u00e9zked\u00e9sekkel a j\u00f3csk\u00e1n az uni\u00f3s \u00e1tlag alatti munkan\u00e9lk\u00fclis\u00e9g tov\u00e1bb m\u00e9rs\u00e9kl\u0151dhet Magyarorsz\u00e1gon.\n\nMTI 2020. okt\u00f3ber 17.\n\n"}]