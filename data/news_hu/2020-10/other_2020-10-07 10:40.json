[{"date": "2020-10-07 10:40", "url": "https://koronavirus.gov.hu/cikkek/am-25-milliard-forint-tamogatas-nyilik-mezogazdasagi-kisuzemeknek", "h1": "AM: 2,5 milli\u00e1rd forint t\u00e1mogat\u00e1s ny\u00edlik mez\u0151gazdas\u00e1gi kis\u00fczemeknek", "body": "\nAz Agr\u00e1rminiszt\u00e9rium (AM) elk\u00f6telezett a mez\u0151gazdas\u00e1gi kistermel\u0151k tev\u00e9kenys\u00e9g\u00e9nek t\u00e1mogat\u00e1sa, lehet\u0151s\u00e9geik b\u0151v\u00edt\u00e9se ir\u00e1nt, ez\u00e9rt az adotts\u00e1gaik \u00e9s amb\u00edci\u00f3ik alapj\u00e1n fejl\u0151d\u0151k\u00e9pes, kism\u00e9ret\u0171 mez\u0151gazdas\u00e1gi termel\u0151k j\u00f6vedelemszerz\u00e9s\u00e9t \u00e9s gazdas\u00e1gi t\u00f6bb l\u00e1bon \u00e1ll\u00e1s\u00e1t el\u0151seg\u00edtend\u0151, tov\u00e1bb\u00e1 a\u00a0koronav\u00edrus\u00a0gazdas\u00e1gi hat\u00e1sainak enyh\u00edt\u00e9se \u00e9rdek\u00e9ben a Vid\u00e9kfejleszt\u00e9si programban megjelent a mez\u0151gazdas\u00e1gi kis\u00fczemek t\u00e1mogat\u00e1s\u00e1ra 2,5 milli\u00e1rd forint keret\u00f6sszeggel ki\u00edrt p\u00e1ly\u00e1zati felh\u00edv\u00e1s - k\u00f6z\u00f6lte a szakt\u00e1rca szerd\u00e1n az MTI-vel.\n\n\nAz AM ismertette, hogy a t\u00e1mogat\u00e1si k\u00e9relmet \u0151stermel\u0151k, mikrov\u00e1llalkoz\u00e1snak \u00e9s mez\u0151gazdas\u00e1gi termel\u0151nek min\u0151s\u00fcl\u0151 egy\u00e9ni v\u00e1llalkoz\u00f3k vagy szoci\u00e1lis sz\u00f6vetkezetek ny\u00fajthatnak be. A p\u00e1ly\u00e1zat beny\u00fajt\u00e1s\u00e1nak alapfelt\u00e9tele annak igazol\u00e1sa, hogy a p\u00e1ly\u00e1z\u00f3 a t\u00e1mogat\u00e1si k\u00e9relem beny\u00fajt\u00e1s\u00e1t megel\u0151z\u0151 teljes lez\u00e1rt \u00fczleti \u00e9vben legal\u00e1bb 3000 eur\u00f3 ST\u00c9 (Standard Termel\u00e9si \u00c9rt\u00e9k), de legfeljebb 6000 eur\u00f3 ST\u00c9 \u00e9rt\u00e9k\u0171 termel\u00e9si potenci\u00e1llal (\u00fczemm\u00e9rettel) kiz\u00e1r\u00f3lagosan rendelkezett, vagy ezzel megegyez\u0151 nett\u00f3 \u00e1rbev\u00e9telt \u00e9rt el mez\u0151gazdas\u00e1gi termel\u00e9sb\u0151l vagy mez\u0151gazdas\u00e1gi termel\u00e9sb\u0151l \u00e9s term\u00e9kfeldolgoz\u00e1sb\u00f3l.\n\u00a0\u00a0\u00a0\u00a0A t\u00e1mogat\u00e1st ig\u00e9nyl\u0151nek az \u00fczleti terv\u00e9ben v\u00e1llalnia kell, hogy legk\u00e9s\u0151bb a T\u00e1mogat\u00f3i Okirat hat\u00e1lybal\u00e9p\u00e9s\u00e9t\u0151l sz\u00e1m\u00edtott 4. \u00e9v v\u00e9g\u00e9re a mez\u0151gazdas\u00e1gi termel\u0151 tev\u00e9kenys\u00e9gb\u0151l sz\u00e1rmaz\u00f3 \u00fczemm\u00e9rete meghaladja a 6000 eur\u00f3 ST\u00c9 \u00fczemnagys\u00e1got, vagy a mez\u0151gazdas\u00e1gi termel\u00e9sb\u0151l \u00e9s feldolgoz\u00e1si tev\u00e9kenys\u00e9gb\u0151l sz\u00e1rmaz\u00f3 \u00e9rt\u00e9kes\u00edt\u00e9s nett\u00f3 \u00e1rbev\u00e9tele meghaladja a 6000 eur\u00f3t - tett\u00e9k hozz\u00e1.\n\u00a0\u00a0\u00a0\u00a0K\u00f6z\u00f6lt\u00e9k: az ig\u00e9nyelhet\u0151 \u00e1tal\u00e1nyt\u00e1mogat\u00e1s \u00f6sszege 15 ezer eur\u00f3nak megfelel\u0151 forint\u00f6sszeg, amely 5 \u00e9vre sz\u00f3l, \u00e9s k\u00e9t r\u00e9szletben foly\u00f3s\u00edtj\u00e1k \u00fagy, hogy a t\u00e1mogat\u00e1si \u00f6sszeg 75 sz\u00e1zal\u00e9k\u00e1t az elnyert t\u00e1mogat\u00e1sr\u00f3l ki\u00e1ll\u00edtott t\u00e1mogat\u00f3i okirat megk\u00fcld\u00e9s\u00e9vel egyidej\u0171leg fizetik ki a p\u00e1ly\u00e1z\u00f3nak. A t\u00e1mogat\u00e1si \u00f6sszeg fennmarad\u00f3 25 sz\u00e1zal\u00e9k\u00e1t a t\u00e1mogat\u00e1si id\u0151szak v\u00e9g\u00e9n, az \u00fczleti tervben v\u00e1llalt k\u00f6telezetts\u00e9gek teljes\u00edt\u00e9sekor foly\u00f3s\u00edthat\u00f3. A nyertes p\u00e1ly\u00e1z\u00f3nak a p\u00e1ly\u00e1zattal elnyert t\u00e1mogat\u00e1si \u00f6sszeget gazdas\u00e1g\u00e1nak fejleszt\u00e9s\u00e9re kell ford\u00edtania \u00fagy, hogy ez\u00e1ltal az \u00fczleti tervben tett v\u00e1llal\u00e1s\u00e1nak, az \u00fczemm\u00e9ret n\u00f6vel\u00e9s\u00e9vel marad\u00e9ktalanul eleget tehessen.\n\u00a0\u00a0\u00a0\u00a0A t\u00e1mogat\u00e1si k\u00e9relmek beny\u00fajt\u00e1s\u00e1ra 2020. november 6-t\u00f3l szakaszosan, el\u0151rel\u00e1that\u00f3lag 2021. december 17-ig vagy a rendelkez\u00e9sre \u00e1ll\u00f3 2,5 milli\u00e1rd forintos forr\u00e1s kimer\u00fcl\u00e9s\u00e9ig van lehet\u0151s\u00e9g. A beny\u00fajt\u00e1sra nyitva \u00e1ll\u00f3 els\u0151 szakasz 2020. november 20-ig tart. T\u00e1mogat\u00e1si k\u00e9relmet kiz\u00e1r\u00f3lag az \u00fcgyf\u00e9l-azonos\u00edt\u00f3val rendelkez\u0151 t\u00e1mogat\u00e1st ig\u00e9nyl\u0151 ny\u00fajthat be, a Magyar \u00c1llamkincst\u00e1r\u00a0https://www.mvh.allamkincstar.gov.hu\u00a0elektronikus fel\u00fclet\u00e9n.\n\u00a0\u00a0\u00a0\u00a0A r\u00e9szleteket tartalmaz\u00f3 p\u00e1ly\u00e1zati felh\u00edv\u00e1s \u00e9s annak mell\u00e9kletei a\u00a0www.palyazat.gov.hu\u00a0oldalon \u00e9rhet\u0151k el - \u00edrta az AM.\n\n\nMTI 2020. okt\u00f3ber 7.\n\n"}]