[{"date": "2020-10-26 12:51", "url": "https://koronavirus.gov.hu/cikkek/semmelweis-egyetem-hazamehetett-az-elso-magyar-gyartasu-remdesivirrel-kezelt-beteg", "h1": "Semmelweis Egyetem: hazamehetett az els\u0151, magyar gy\u00e1rt\u00e1s\u00fa remdesivirrel kezelt beteg", "body": "\nElhagyhatta a Semmelweis Egyetem (SE) Pulmonol\u00f3giai Klinik\u00e1j\u00e1n l\u00e9trehozott j\u00e1rv\u00e1nyk\u00f3rh\u00e1zat az a 75 \u00e9ves koronav\u00edrusos n\u0151, akinek els\u0151k\u00e9nt adt\u00e1k be a magyar gy\u00e1rt\u00e1s\u00fa remdesivir k\u00e9sz\u00edtm\u00e9nyt.\n\n\nAz SE h\u00e9tf\u0151n azt k\u00f6z\u00f6lte, a cukorbetegs\u00e9ggel k\u00fczd\u0151 p\u00e1ciens okt\u00f3ber 14-\u00e9n s\u00falyos \u00e1llapotban, roml\u00f3 k\u00f6h\u00f6g\u00e9se, neh\u00e9zl\u00e9gz\u00e9se \u00e9s t\u00fcd\u0151gyullad\u00e1sa miatt ker\u00fclt az egyetem klinik\u00e1j\u00e1ra, ahol m\u00e9g aznap megkapta a Richter Gedeon Nyrt. \u00e1ltal gy\u00e1rtott, remdesivir hat\u00f3anyagot tartalmaz\u00f3 koronav\u00edrus elleni szert.\n\u00a0\u00a0\u00a0\u00a0A betegn\u00e9l \u00fagynevezett kombin\u00e1lt ter\u00e1pi\u00e1t alkalmaztak, vagyis a remdesivir mellett szteroidot, tromb\u00f3zis megel\u0151z\u00e9st \u00e9s vitaminokat kapott, valamint nagy \u00e1raml\u00e1s\u00fa oxig\u00e9nter\u00e1pi\u00e1ban r\u00e9szes\u00fclt.\n\u00a0\u00a0\u00a0\u00a0A kezel\u00e9s hat\u00e1s\u00e1ra \u00e1llapota jelent\u0151sen javult, \u00edgy okt\u00f3ber 25-\u00e9n kiengedt\u00e9k az oszt\u00e1lyr\u00f3l, otthon\u00e1ban l\u00e1badozik - \u00edrt\u00e1k.\n\u00a0\u00a0\u00a0\u00a0K\u00f6z\u00f6lt\u00e9k azt is, eddig tizenkilenc koronav\u00edrusos beteg kapta meg a magyar gy\u00e1rt\u00e1s\u00fa remdesivirt a Semmelweis Egyetemen, melynek h\u00e1rom r\u00e9szlege, a Pulmonol\u00f3giai, az Aneszteziol\u00f3giai \u00e9s Intenz\u00edv Ter\u00e1pi\u00e1s, valamint a Belgy\u00f3gy\u00e1szati \u00e9s Hematol\u00f3giai Klinika is r\u00e9szt vesz a Richter Gedeon Nyrt. \u00e1ltal gy\u00e1rtott koronav\u00edrus-gy\u00f3gyszerrel kapcsolatos klinikai vizsg\u00e1latban.\n\u00a0\u00a0\u00a0\u00a0A v\u00edrusszaporod\u00e1st g\u00e1tl\u00f3, inf\u00fazi\u00f3ban adhat\u00f3 remdesivir hat\u00f3anyagot k\u00f3rh\u00e1zban fekv\u0151, oxig\u00e9nkezel\u00e9st ig\u00e9nyl\u0151, s\u00falyos \u00e1llapot\u00fa betegek kaphatj\u00e1k, ugyanakkor s\u00falyos m\u00e1jk\u00e1rosod\u00e1s vagy jelent\u0151sen besz\u0171k\u00fclt vesefunkci\u00f3 eset\u00e9ben nem adhat\u00f3.\n\u00a0\u00a0\u00a0\u00a0Mint \u00edrt\u00e1k, az egyetem klinik\u00e1in a koronav\u00edrusos betegek magas sz\u00ednvonal\u00fa kezel\u00e9s\u00e9nek szerves r\u00e9sze a v\u00e9rplazmater\u00e1pia is, a gy\u00f3gyult fert\u0151z\u00f6ttek v\u00e9r\u00e9b\u0151l el\u0151\u00e1ll\u00edtott sz\u00e9rumot eddig hatvanhat beteg kapta meg.\n\u00a0\u00a0\u00a0\u00a0Ezek mellett - sorolt\u00e1k - \u00e1prilist\u00f3l a l\u00e9legeztetett betegek komplex ter\u00e1pi\u00e1s protokollj\u00e1nak k\u00f6telez\u0151 eleme a dexametazon adagol\u00e1sa. T\u00f6bb tanulm\u00e1ny szerint is bizonyos kortikoszteroidok, \u00edgy a dexametazon az immunv\u00e1lasz cs\u00f6kkent\u00e9s\u00e9vel hozz\u00e1j\u00e1rulhatnak a ter\u00e1pia siker\u00e9hez.\n\u00a0\u00a0\u00a0\u00a0Az \u00faj evidenci\u00e1k ismeret\u00e9ben az oxig\u00e9nt ig\u00e9nyl\u0151 esetekben is kieg\u00e9sz\u00edt\u0151 ter\u00e1piak\u00e9nt alkalmazz\u00e1k a kortikoszteroidokat az egyetemen a koronav\u00edrusos betegek eset\u00e9ben.\n\u00a0\u00a0\u00a0\u00a0Eml\u00e9keztettek, a magyar gy\u00e1rt\u00e1s\u00fa remdesivirrel kapcsolatos klinikai vizsg\u00e1latok okt\u00f3ber k\u00f6zep\u00e9n kezd\u0151dtek meg Magyarorsz\u00e1gon, amelyben mind a n\u00e9gy orvosk\u00e9pz\u0151 egyetem r\u00e9szt vesz. A remdesivir okt\u00f3ber 22-t\u0151l rendelkezik az FDA, vagyis az USA \u00c9lelmiszerbiztons\u00e1gi \u00e9s Gy\u00f3gyszer\u00fcgyi Hivatala min\u0151s\u00edt\u00e9s\u00e9vel is.\n\nMTI 2020. okt\u00f3ber 26.\n\n"}]