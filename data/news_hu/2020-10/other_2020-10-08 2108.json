[{"date": "2020-10-08 21:08", "url": "https://koronavirus.gov.hu/cikkek/agrarminiszterium-termelok-hatarido-elott-egy-hettel-megkaptak-az-unios-krizistartalekbol", "h1": "Agr\u00e1rminiszt\u00e9rium: a termel\u0151k hat\u00e1rid\u0151 el\u0151tt egy h\u00e9ttel megkapt\u00e1k az uni\u00f3s kr\u00edzistartal\u00e9kb\u00f3l a visszat\u00e9r\u00edt\u00e9st", "body": "\nJ\u00f3val a hat\u00e1rid\u0151 el\u0151tt, m\u00e1r 2020. okt\u00f3ber 7-\u00e9n kifizette a Magyar \u00c1llamkincst\u00e1r a termel\u0151knek a v\u00e1ls\u00e1gkezel\u00e9sre f\u00e9lretett tartal\u00e9kot, id\u00e9n 71 ezer gazd\u00e1lkod\u00f3 5,2 milli\u00e1rd forintot kapott, ez az \u00f6sszeg hozz\u00e1j\u00e1rul a gazd\u00e1lkod\u00f3k p\u00e9nz\u00fcgyi helyzet\u00e9nek javul\u00e1s\u00e1hoz, likvidit\u00e1suk meg\u0151rz\u00e9s\u00e9hez - k\u00f6z\u00f6lte az Agr\u00e1rminiszt\u00e9rium cs\u00fct\u00f6rt\u00f6k\u00f6n az MTI-vel.\n\nAz agr\u00e1rt\u00e1rca k\u00f6zlem\u00e9nye szerint a 2014-2020 k\u00f6z\u00f6tti id\u0151szakra sz\u00f3l\u00f3 t\u00f6bb\u00e9ves uni\u00f3s k\u00f6lts\u00e9gvet\u00e9si keret tervez\u00e9sekor d\u00f6nt\u00e9s sz\u00fcletett arr\u00f3l, hogy a mez\u0151gazdas\u00e1gi termel\u00e9st vagy \u00e9rt\u00e9kes\u00edt\u00e9st \u00e9rint\u0151 s\u00falyos v\u00e1ls\u00e1gok kezel\u00e9s\u00e9re uni\u00f3s szint\u0171 tartal\u00e9kot kell l\u00e9trehozni (kr\u00edzistartal\u00e9k). A t\u00f6bbletforr\u00e1st az Eur\u00f3pai Uni\u00f3 a k\u00f6zvetlen t\u00e1mogat\u00e1sok egy r\u00e9sz\u00e9nek visszatart\u00e1s\u00e1val k\u00e9pzi minden \u00e9vben.\nAmennyiben ezt a tartal\u00e9kot a p\u00e9nz\u00fcgyi \u00e9v v\u00e9g\u00e9ig nem haszn\u00e1lj\u00e1k fel v\u00e1ls\u00e1gkezel\u00e9sre, \u00fagy az uni\u00f3s d\u00f6nt\u00e9s \u00e9rtelm\u00e9ben a termel\u0151k r\u00e9sz\u00e9re azt okt\u00f3ber 15-ig vissza kell fizetni.\nA 71 484 termel\u0151t \u00e9rint\u0151, 5,23 milli\u00e1rd forint kifizet\u00e9s\u00e9t a M\u00c1K a k\u00f6telez\u0151 hat\u00e1rid\u0151 el\u0151tt egy h\u00e9ttel, m\u00e1r 2020. okt\u00f3ber 7-\u00e9n teljes\u00edtette - \u00edrta az\u00a0AM.\n\nMTI 2020. okt\u00f3ber 8.\n\n"}]