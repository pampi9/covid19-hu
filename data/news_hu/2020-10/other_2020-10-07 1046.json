[{"date": "2020-10-07 10:46", "url": "https://koronavirus.gov.hu/cikkek/kasler-az-allami-es-maganpraxis-szetvalasztasa-tovabbi-jogalkotast-igenyel", "h1": "K\u00e1sler: az \u00e1llami \u00e9s a mag\u00e1npraxis sz\u00e9tv\u00e1laszt\u00e1sa tov\u00e1bbi jogalkot\u00e1st ig\u00e9nyel", "body": "\nAz \u00e1llami \u00e9s a mag\u00e1npraxis sz\u00e9tv\u00e1laszt\u00e1sa tov\u00e1bbi jogszab\u00e1lyokat ig\u00e9nyel - mondta az emberi er\u0151forr\u00e1sok minisztere szerd\u00e1n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nK\u00e1sler Mikl\u00f3s az eg\u00e9szs\u00e9g\u00fcgyi szolg\u00e1lati jogviszonyr\u00f3l sz\u00f3l\u00f3 t\u00f6rv\u00e9nyr\u0151l k\u00f6z\u00f6lte: a korm\u00e1ny r\u00e9g\u00f3ta foglalkozik az eg\u00e9szs\u00e9g\u00fcgy \u00e1talak\u00edt\u00e1s\u00e1val, fejleszt\u00e9s\u00e9vel, \u00e9s ezt a folyamatot a koronav\u00edrus-j\u00e1rv\u00e1ny felgyors\u00edtotta.\n\u00a0\u00a0\u00a0\u00a0\"Nagyon mark\u00e1nsan r\u00e1mutatott a magyar eg\u00e9szs\u00e9g\u00fcgy er\u00e9nyeire, \u00e9s r\u00e1mutatott azokra a viszonyokra is, amelyeken c\u00e9lszer\u0171 nagyon gyorsan v\u00e1ltoztatni\" - fogalmazott.\n\u00a0\u00a0\u00a0\u00a0A miniszter elmondta: a t\u00f6rv\u00e9ny tervezet\u00e9r\u0151l a Magyar Orvosi Kamar\u00e1val \u00e9s az Eg\u00e9szs\u00e9g\u00fcgyi \u00e9s Szoci\u00e1lis \u00c1gazatban Dolgoz\u00f3k Demokratikus Szakszervezet\u00e9vel is egyeztettek.\n\u00a0\u00a0\u00a0\u00a0Szeptember 30-\u00e1n h\u00e1rom fizet\u00e9semel\u00e9si javaslatot tettek le korm\u00e1ny el\u00e9, \u00e9s ezek k\u00f6z\u00f6tt szerepelt a kamara javaslata is, amelyet a minisztereln\u00f6k elfogadott; ennek egyik l\u00e9nyege a h\u00e1roml\u00e9pcs\u0151s b\u00e9remel\u00e9s - tette hozz\u00e1.\n\u00a0\u00a0\u00a0\u00a0A t\u00f6rv\u00e9ny - b\u00e1r a k\u00f6zv\u00e9lem\u00e9nyt els\u0151sorban az orvosok b\u00e9remel\u00e9se \u00e9s a h\u00e1lap\u00e9nz b\u00fcntethet\u0151s\u00e9ge \u00e9rdekli - nagyon kiterjedt, \u00e9s olyan \"t\u00e9telek\" vannak benne, amelyek hetven\u00e9ves ad\u00f3ss\u00e1got t\u00f6rlesztenek. \"Val\u00f3ban azt lehet mondani, hogy korszakos a t\u00f6rv\u00e9ny, mert a magyar eg\u00e9szs\u00e9g\u00fcgyet teljesen \u00faj p\u00e1ly\u00e1ra \u00e1ll\u00edthatja\" - fogalmazott K\u00e1sler Mikl\u00f3s.\n\u00a0\u00a0\u00a0\u00a0Hozz\u00e1tette: a jogszab\u00e1ly v\u00e9get vet a h\u00e1lap\u00e9nznek, amely eddig jelent\u0151sen torz\u00edtotta az orvos \u00e9s a beteg k\u00f6z\u00f6tti bizalmi viszonyt, m\u00e1sr\u00e9szt pedig azzal j\u00e1rt, hogy az orvosok anyagilag ki voltak szolg\u00e1ltatva a betegeknek.\n\u00a0\u00a0\u00a0\u00a0K\u00e1sler Mikl\u00f3s sz\u00f3lt arr\u00f3l is, hogy az \u00faj jogszab\u00e1ly a t\u00f6rv\u00e9nyes\u00e9g \u00e9s a rendezetts\u00e9g ir\u00e1ny\u00e1ba mozd\u00edtja el az eg\u00e9szs\u00e9g\u00fcgyet, ugyanakkor a mag\u00e1n- \u00e9s az \u00e1llami praxisok sz\u00e9tv\u00e1laszt\u00e1sa tov\u00e1bbi jogszab\u00e1lyok megalkot\u00e1s\u00e1t ig\u00e9nyli.\n\u00a0\u00a0\u00a0\u00a0A miniszter szerint az \u00faj t\u00f6rv\u00e9nynek k\u00f6sz\u00f6nhet\u0151en a k\u00fclf\u00f6ld\u00f6n dolgoz\u00f3 magyar orvosok egy r\u00e9sze v\u00e1rhat\u00f3an hazaj\u00f6n, r\u00e1ad\u00e1sul a b\u00e9rt\u00e1bla a kezd\u0151 orvosok sz\u00e1m\u00e1ra is \u00e1ttekinthet\u0151, vil\u00e1gos j\u00f6v\u0151k\u00e9pet v\u00e1zol fel.\n\u00a0\u00a0\u00a0\u00a0A jogszab\u00e1ly nem vonatkozik a h\u00e1ziorvosokra, vel\u00fck kapcsolatban tov\u00e1bbi l\u00e9p\u00e9sek v\u00e1rhat\u00f3k. Hasonl\u00f3 a helyzet a n\u0151v\u00e9rekkel, de az \u0151 eset\u00fckben a fizet\u00e9semel\u00e9s folyamatos, \"\u00e9s azt tudom mondani, hogy 2019 \u00e9s 2022 k\u00f6z\u00f6tt a n\u0151v\u00e9ri fizet\u00e9sek a k\u00e9t \u00e9s f\u00e9lszeres\u00fckre emelkednek\" - mondta K\u00e1sler Mikl\u00f3s.\n\u00a0\u00a0\u00a0\u00a0A Guly\u00e1s Gergely Minisztereln\u00f6ks\u00e9get vezet\u0151 miniszter \u00e9s K\u00e1sler Mikl\u00f3s, az emberi er\u0151forr\u00e1sok minisztere \u00e1ltal beny\u00fajtott, az eg\u00e9szs\u00e9g\u00fcgyi szolg\u00e1lati jogviszonyr\u00f3l sz\u00f3l\u00f3 t\u00f6rv\u00e9nyt egyhang\u00falag, 165 igen szavazattal fogadta el a parlament kedden.\n\n\nMTI 2020. okt\u00f3ber 7.\n\n"}]