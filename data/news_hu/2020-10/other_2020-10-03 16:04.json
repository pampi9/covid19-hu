[{"date": "2020-10-03 16:04", "url": "https://koronavirus.gov.hu/cikkek/muller-cecilia-most-mar-sokkal-tobbet-tudunk-virusrol", "h1": "M\u00fcller Cec\u00edlia: most m\u00e1r sokkal t\u00f6bbet tudunk a v\u00edrusr\u00f3l", "body": "\nA szakemberek m\u00e1r sokkal t\u00f6bbet tudnak a v\u00edrusr\u00f3l, sokkal jobb es\u00e9lyei vannak azoknak, akik most ker\u00fclnek k\u00f3rh\u00e1zba koronav\u00edrus-fert\u0151z\u00e9s miatt, mint a j\u00e1rv\u00e1ny elej\u00e9n, amikor maga a k\u00f3rokoz\u00f3 is ismeretlen volt - jelentette ki az orsz\u00e1gos tisztif\u0151orvos\u00a0a k\u00f6zm\u00e9di\u00e1nak.\n\nM\u00fcller Cec\u00edlia szerint a j\u00e1rv\u00e1nnyal m\u00e9g j\u00f3 p\u00e1r h\u00f3napig egy\u00fctt kell \u00e9lni, az Eg\u00e9szs\u00e9g\u00fcgyi Vil\u00e1gszervezet (WHO) leg\u00fajabb jelz\u00e9sei alapj\u00e1n eltarthat ak\u00e1r j\u00f6v\u0151 ny\u00e1rig is. Hozz\u00e1tette: egy biztons\u00e1gos, megfelel\u0151 vakcina piacra ker\u00fcl\u00e9se sokat seg\u00edtene, \u00e9s jelent\u0151sen befoly\u00e1soln\u00e1 a j\u00e1rv\u00e1ny lezajl\u00e1s\u00e1t az eg\u00e9sz vil\u00e1gban. Addig azonban a term\u00e9szetes fert\u0151z\u0151d\u00e9st pr\u00f3b\u00e1lj\u00e1k megakad\u00e1lyozni. Kit\u00e9rt r\u00e1: az \u00faj fert\u0151z\u00f6ttek negyede a 20-29 \u00e9ves koroszt\u00e1lyb\u00f3l ker\u00fcl ki, de a felette \u00e9s alatta lev\u0151 koroszt\u00e1lyokn\u00e1l is emelked\u0151 tendencia tapasztalhat\u00f3.\nA szennyv\u00edzb\u0151l kimutatott \u00f6r\u00f6k\u00edt\u0151anyag-vizsg\u00e1latot M\u00fcller Cec\u00edlia j\u00f3 el\u0151rejelz\u00e9si lehet\u0151s\u00e9gnek nevezte. \u00dagy fogalmazott: az elm\u00falt hetek adatai is mutatj\u00e1k, hogy \u00f6sszef\u00fcgg\u00e9s figyelhet\u0151 meg az \u00faj fert\u0151z\u00f6ttek sz\u00e1ma \u00e9s az azt megel\u0151z\u0151 6-10 napban a szennyv\u00edzben lev\u0151 \u00f6r\u00f6k\u00edt\u0151anyag koncentr\u00e1ci\u00f3ja k\u00f6zt. Jelenleg ez a tendencia Nyugat-Magyarorsz\u00e1gon n\u00f6vekszik a legink\u00e1bb - mondta. \u00a0\u00a0\u00a0\u00a0Az orsz\u00e1gos tisztif\u0151orvos t\u00e1j\u00e9koztat\u00e1sa szerint a s\u00falyos, illetve k\u00f6z\u00e9ps\u00falyos betegeket, akiknek k\u00f3rh\u00e1zi \u00e1pol\u00e1sra van sz\u00fcks\u00e9g\u00fck, azokra az ell\u00e1t\u00f3helyekre koncentr\u00e1lj\u00e1k, ahol minden felt\u00e9tel - t\u00e1rgyi eszk\u00f6z\u00f6k, l\u00e9legeztet\u0151g\u00e9pek, gy\u00f3gyszerek - adott gy\u00f3gyul\u00e1sukhoz.\nHangs\u00falyozta: a szem\u00e9lyi felt\u00e9teleket n\u00f6vekv\u0151 betegsz\u00e1m eset\u00e9n vez\u00e9nyl\u00e9ssel biztos\u00edtj\u00e1k. A betegek ell\u00e1t\u00e1s\u00e1ra jelenleg 41 kijel\u00f6lt int\u00e9zm\u00e9ny van - k\u00f6z\u00f6lte M\u00fcller Cec\u00edlia. \u00a0\u00a0\u00a0\u00a0Sz\u00f3lt a favipiravir hat\u00f3anyag\u00fa gy\u00f3gyszeres kezel\u00e9sr\u0151l is, melyet ha id\u0151ben kezdenek el adni, jelent\u0151s pozit\u00edv hat\u00e1sai vannak: nem s\u00falyosbodik tov\u00e1bb egy k\u00f6z\u00e9ps\u00falyos beteg \u00e1llapota. \u00a0\u00a0\u00a0\u00a0M\u00fcller Cec\u00edlia a 60 \u00e9v felettieknek \u00e9s a kr\u00f3nikus betegeknek javasolta az influenza elleni v\u00e9d\u0151olt\u00e1st, melyet a korm\u00e1ny mindenki sz\u00e1m\u00e1ra ingyeness\u00e9 tett. Hangs\u00falyozta: ez a koronav\u00edrus ellen nem v\u00e9d, ugyanakkor mindk\u00e9t v\u00edrus a t\u00fcd\u0151t \u00e9s a l\u00e9gz\u0151szerveket is megt\u00e1madja. Ha legal\u00e1bb az egyikt\u0151l meg tudj\u00e1k v\u00e9deni magukat az emberek, akkor azt felt\u00e9tlen\u00fcl meg kell tenni, mivel ha egyszerre t\u00e1mad mindk\u00e9t v\u00edrus, a sz\u00f6v\u0151dm\u00e9nyek \u00e9s a s\u00falyos lefoly\u00e1s kock\u00e1zata j\u00f3val magasabb - jelentette ki az orsz\u00e1gos tisztif\u0151orvos.\nA magas v\u00e9rnyom\u00e1s \u00f6nmag\u00e1ban is kock\u00e1zati t\u00e9nyez\u0151nek sz\u00e1m\u00edt koronav\u00edrus-fert\u0151z\u00e9s eset\u00e9n - h\u00edvta fel a figyelmet az orsz\u00e1gos tisztif\u0151orvos. Hangs\u00falyozta, hogy a magas v\u00e9rnyom\u00e1sban szenved\u0151kn\u00e9l sokkal s\u00falyosabb a betegs\u00e9g lefoly\u00e1sa.\nTavasszal sok olyan k\u00e9rd\u00e9s volt, amire nem tudt\u00e1k a v\u00e1laszt, most viszont sokkal t\u00f6bb inform\u00e1ci\u00f3 \u00e1ll rendelkez\u00e9sre, \u00e9s t\u00f6bb a tapasztalat is, ez\u00e9rt aki most ker\u00fcl k\u00f3rh\u00e1zba, annak sokkal jobbak az es\u00e9lyei - emelte ki az orsz\u00e1gos tisztif\u0151orvos.\nAz M1 aktu\u00e1lis csatorn\u00e1n elhangzott, napr\u00f3l napra emelkedik a koronav\u00edrus miatt elhunytak sz\u00e1ma Magyarorsz\u00e1gon.\nA h\u00edrad\u00f3ban M\u00fcller Cec\u00edli\u00e1t id\u00e9zve elmondt\u00e1k azt is: az elhunytak jelent\u0151s r\u00e9sze valamilyen kr\u00f3nikus betegs\u00e9gben szenvedett. A legid\u0151sebb elhunyt 94, a legfiatalabb 55 \u00e9ves volt. A t\u00e1j\u00e9koztat\u00e1s szerint a m\u00e1sodik hull\u00e1mban legnagyobb sz\u00e1mban tov\u00e1bbra is fiatalok fert\u0151z\u0151dnek meg.\n\n\nMTI\n\n"}]