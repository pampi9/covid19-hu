[{"date": "2020-10-12 13:13", "url": "https://koronavirus.gov.hu/cikkek/orszagos-tisztifoorvos-virus-tunetek-megjelenese-elott-48-oraval-mar-fertozhet", "h1": "Orsz\u00e1gos tisztif\u0151orvos: a v\u00edrus a t\u00fcnetek megjelen\u00e9se el\u0151tt 48 \u00f3r\u00e1val m\u00e1r fert\u0151zhet", "body": "\nA koronav\u00edrus a t\u00fcnetek megjelen\u00e9se el\u0151tt 48 \u00f3r\u00e1val m\u00e1r fert\u0151zhet - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia a higi\u00e9ni\u00e1s szab\u00e1lyok betart\u00e1s\u00e1t k\u00e9rte mindenkit\u0151l. \u00dagy fogalmazott: a bevezetett szab\u00e1lyok m\u0171k\u00f6dnek, ha betartjuk azokat, tudjuk lapos\u00edtani a j\u00e1rv\u00e1nyg\u00f6rb\u00e9t, ami a koronav\u00edrus els\u0151 hull\u00e1ma alatt is c\u00e9l volt.\n\u00a0\u00a0\u00a0\u00a0Felh\u00edvta a figyelmet a maszk helyes haszn\u00e1lat\u00e1ra, a t\u00e1vols\u00e1gtart\u00e1sra, \u00e9s arra, hogy nagy felel\u0151ss\u00e9g h\u00e1rul mindenkire. Fontos, hogy saj\u00e1t magunk, k\u00f6z\u00f6ss\u00e9g\u00fcnk \u00e9s csal\u00e1dunk eg\u00e9szs\u00e9g\u00e9nek megtart\u00e1sa \u00e9rdek\u00e9ben ne lanyhuljon a figyelem - k\u00e9rte az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia elmondta, hogy az elm\u00falt 24 \u00f3r\u00e1ban 1173 f\u0151vel n\u0151tt a beazonos\u00edtott, pozit\u00edv koronav\u00edrus fert\u0151z\u00f6ttek sz\u00e1ma, \u00edgy m\u00e1r 26 832 f\u0151t tartanak nyilv\u00e1n akt\u00edv fert\u0151z\u00f6ttk\u00e9nt. Jelezte, hogy ebben az id\u0151szakban tizenn\u00e9gyen hunytak el, \u00e9letkoruk 55 \u00e9s 78 \u00e9v k\u00f6z\u00f6tt volt, mindannyian kr\u00f3nikus betegs\u00e9gekkel k\u00fczd\u00f6ttek.\n\u00a0\u00a0\u00a0\u00a0A tisztif\u0151orvos megeml\u00edtette, hogy jelenleg 154 ember van l\u00e9legeztet\u0151g\u00e9pen, a gy\u00f3gyultak sz\u00e1ma meghaladja a 11 ezret, m\u00edg a j\u00e1rv\u00e1ny ideje alatt m\u00e1r 843 097 PCR-tesztet v\u00e9geztek el.\n\u00a0\u00a0\u00a0\u00a0M\u00fcller Cec\u00edlia arra k\u00e9rte a h\u00e1ziorvosokat, hogy az Orsz\u00e1gos Ment\u0151szolg\u00e1lat elektronikus mintav\u00e9tel k\u00e9r\u00e9si rendszer\u00e9t haszn\u00e1lj\u00e1k, amelyen kereszt\u00fcl elektronikus \u0171rlap kit\u00f6lt\u00e9s\u00e9vel gyorsabban k\u00e9rhetnek mintav\u00e9telez\u00e9st a ment\u0151s\u00f6kt\u0151l.\n\u00a0\u00a0\u00a0\u00a0K\u00e9rd\u00e9sre elmondta, hogy a Covid-betegeket ell\u00e1t\u00f3 int\u00e9zm\u00e9nyekben rendelkez\u00e9sre \u00e1ll a koronav\u00edrus-fert\u0151z\u00f6ttek kezel\u00e9s\u00e9ben haszn\u00e1lhat\u00f3 remdesivir hat\u00f3anyag\u00fa gy\u00f3gyszer. Bejelentette, hogy hazai gy\u00e1rt\u00f3, a Richter Gy\u00f3gyszergy\u00e1r is \u00e1ll\u00edt el\u0151 ilyen k\u00e9sz\u00edtm\u00e9nyt \u00e9s rendelkez\u00e9sre bocs\u00e1tja a k\u00f3rh\u00e1zak sz\u00e1m\u00e1ra.\n\nMTI 2020. okt\u00f3ber 12.\n\n"}]