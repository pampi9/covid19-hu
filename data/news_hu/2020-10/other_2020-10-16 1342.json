[{"date": "2020-10-16 13:42", "url": "https://koronavirus.gov.hu/cikkek/guller-modellvaltas-nelkul-budapesti-turizmus-nem-fogja-tulelni-ezt-valsagot", "h1": "Guller: modellv\u00e1lt\u00e1s n\u00e9lk\u00fcl a budapesti turizmus nem fogja t\u00fal\u00e9lni ezt a v\u00e1ls\u00e1got", "body": "\nModellv\u00e1lt\u00e1s n\u00e9lk\u00fcl a budapesti turizmus nem fogja t\u00fal\u00e9lni a koronav\u00edrus-j\u00e1rv\u00e1ny miatti v\u00e1ls\u00e1got - mondta Guller Zolt\u00e1n, a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja legfrissebb, p\u00e9nteken k\u00f6zz\u00e9tett podcastj\u00e1ban.\n\n\nHozz\u00e1tette: arra sz\u00e1m\u00edtanak, hogy a k\u00f6vetkez\u0151 h\u00f3napokban a f\u0151v\u00e1rosba k\u00fclf\u00f6ldi turista nem fog \u00e9rkezni. V\u00e9lem\u00e9nye szerint minden v\u00e1llalkoz\u00e1snak arra kell felk\u00e9sz\u00fclni, hogy a \"belf\u00f6ld az \u00faj k\u00fclf\u00f6ld\", azaz min\u00e9l t\u00f6bb belf\u00f6ldi turist\u00e1t kell Budapestre cs\u00e1b\u00edtani. Az elm\u00falt h\u00f3napokban a belf\u00f6ldi turizmus er\u0151s volt vid\u00e9ken, \u00e9s jelenleg is az; a legt\u00f6bb sz\u00e1ll\u00e1shely el van adva a h\u00e9tv\u00e9g\u00e9kre, az emberek az utols\u00f3 pillanatban foglalnak, ami megnehez\u00edti a tervez\u00e9st.\n\u00a0\u00a0\u00a0\u00a0\u00a0\u00a0A magyar turizmust \u00fajraind\u00edtani h\u00e1rom szerepl\u0151 egy\u00fcttm\u0171k\u00f6d\u00e9s\u00e9vel lehet a vez\u00e9rigazgat\u00f3 szerint: az \u00e1llam a turisztikai \u00fcgyn\u00f6ks\u00e9gen kereszt\u00fcl, az \u00f6nkorm\u00e1nyzatok \u00e9s a v\u00e1llalkoz\u00e1sok. Az MT\u00dc minden kamp\u00e1ny\u00e1val a belf\u00f6ldi turizmust n\u00e9pszer\u0171s\u00edti, ezzel tud seg\u00edteni. \u00d6szt\u00f6n\u00f6zni kell az embereket arra, hogy menjenek \u00e9ttermekbe, keress\u00e9k fel a f\u00fcrd\u0151ket, j\u00e1rj\u00e1k be az orsz\u00e1g k\u00fcl\u00f6nb\u00f6z\u0151 szegleteit - mondta.\n\u00a0\u00a0\u00a0\u00a0\u00a0\u00a0R\u00e1mutatott: Budapest kitetts\u00e9ge a k\u00fclf\u00f6ldi turizmusnak 93 sz\u00e1zal\u00e9kos, ilyenre nincs p\u00e9lda Nyugat-Eur\u00f3pa f\u0151v\u00e1rosaiban. P\u00e9ldak\u00e9nt eml\u00edtette B\u00e9cset, ahol 80 sz\u00e1zal\u00e9kos, R\u00f3m\u00e1t, vagy P\u00e1rizst, ahol 68, illetve 51. Meg kell \u00e9rteni, hogy ez nem fenntarthat\u00f3 modell. B\u00e1rmikor megt\u00f6rt\u00e9nhet \u00fajra, hogy nem j\u00f6nnek a k\u00fclf\u00f6ldi turist\u00e1k - mondta.\n\u00a0\u00a0\u00a0\u00a0\u00a0\u00a0\"A f\u0151v\u00e1rosi \u00f6nkorm\u00e1nyzat seg\u00edts\u00e9ge n\u00e9lk\u00fcl ebb\u0151l a v\u00e1ls\u00e1gb\u00f3l nem fogunk tudni kil\u00e1balni \" - fogalmazott Guller Zolt\u00e1n.\n\u00a0\u00a0\u00a0\u00a0\u00a0\u00a0Kit\u00e9rt arra, hogy a korm\u00e1ny az \u00e1gazat sz\u00e1m\u00e1ra sz\u00e1mos seg\u00edt\u0151 programot ind\u00edtott, az egyik a nulla sz\u00e1zal\u00e9kos kamatoz\u00e1s\u00fa hitelprogram, a Sz\u00e9chenyi Turisztikai K\u00e1rtya program. Ez a turisztikai szektorban tev\u00e9kenyked\u0151 mikro-, kis- \u00e9s k\u00f6zepes v\u00e1llalkoz\u00e1sok sz\u00e1m\u00e1ra el\u00e9rhet\u0151, szabadfelhaszn\u00e1l\u00e1s\u00fa hitel, amelyre eddig k\u00f6zel 3 milli\u00e1rd forintnyi k\u00e9relmet fogadtak be - ismertette.\n\u00a0\u00a0\u00a0\u00a0\u00a0\u00a0Okt\u00f3ber 22-t\u0151l a taxisok \u00e9s a kisbuszos szem\u00e9lysz\u00e1ll\u00edt\u00f3 v\u00e1llalkoz\u00e1sok is ig\u00e9nybe tudj\u00e1k venni. A tucatnyi elemb\u0151l \u00e1ll\u00f3 \u00e1gazati int\u00e9zked\u00e9scsomagb\u00f3l kiemelte a Sz\u00e9chenyi K\u00e1rtya Programot, ami 2011-\u00f3ta a magyar turizmus motorja. A korm\u00e1ny c\u00e9lja az volt a k\u00e1rty\u00e1val, hogy a magyar turizmusba 200 milli\u00e1rd forint jusson. \"Ebben j\u00f3l \u00e1llunk\" - mondta, k\u00f6z\u00f6lve: az id\u00e9n az els\u0151 9 h\u00f3napban 17 sz\u00e1zal\u00e9kkal n\u0151tt a felt\u00f6lt\u00e9s \u00f6sszege, a k\u00f6lt\u00e9sek\u00e9 pedig k\u00f6zel 30 sz\u00e1zal\u00e9kkal n\u0151tt az el\u0151z\u0151 \u00e9vhez k\u00e9pest. Besz\u00e1molt arr\u00f3l is, hogy a Tourinform irod\u00e1k meg\u00faj\u00edt\u00e1s\u00e1ra ki\u00edrt, 450 milli\u00f3 forint keret\u00f6sszeg\u0171 p\u00e1ly\u00e1zaton 22 vid\u00e9ki Tourinform iroda fel\u00faj\u00edt\u00e1s\u00e1t t\u00e1mogatt\u00e1k.\n\nMTI 2020. okt\u00f3ber 16.\n\n"}]