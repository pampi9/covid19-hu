[{"date": "2020-10-27 14:36", "url": "https://koronavirus.gov.hu/cikkek/agrarminiszter-eredmenyesen-helytalltak-magyar-gazdak", "h1": "Agr\u00e1rminiszter: eredm\u00e9nyesen helyt\u00e1lltak a magyar gazd\u00e1k", "body": "\nA magyar gazd\u00e1k a rendk\u00edv\u00fcli term\u00e9szeti \u00e9s k\u00f6rnyezeti viszonyok k\u00f6z\u00f6tt is eredm\u00e9nyesen helyt\u00e1lltak - jelentette ki az agr\u00e1rminiszter az Orsz\u00e1ggy\u0171l\u00e9s mez\u0151gazdas\u00e1gi bizotts\u00e1ga el\u0151tti \u00e9ves meghallgat\u00e1s\u00e1n kedden.\n\n\nNagy Istv\u00e1n hangs\u00falyozta: tavasszal az asz\u00e1ly \u00e9s a kora tavaszi fagyok, majd az intenz\u00edv csapad\u00e9k mellett az afrikai sert\u00e9spestis, a mad\u00e1rinfluenza \u00e9s a gazdat\u00e1rsadalmat is \u00e9rint\u0151 koronav\u00edrus-j\u00e1rv\u00e1ny is nehez\u00edtette az agr\u00e1rium helyzet\u00e9t.\n\u00a0\u00a0\u00a0\u00a0A v\u00edrus miatti p\u00e1nik pedig a fogyaszt\u00f3i v\u00e1s\u00e1rl\u00e1si szok\u00e1sokat is \u00e1talak\u00edtotta - tette hozz\u00e1.\n\u00a0\u00a0\u00a0\u00a0A gazd\u00e1k helyt\u00e1ll\u00e1sa az agr\u00e1riumot strat\u00e9giai \u00e1gazatt\u00e1 emelte - mondta. Megjegyezte: m\u00edg k\u00fcl\u00f6nb\u00f6z\u0151 szolg\u00e1ltat\u00f3 vagy ipari szektorok meg\u00e1llhattak a j\u00e1rv\u00e1ny idej\u00e9n, a mez\u0151gazdas\u00e1gnak m\u0171k\u00f6dnie kellett.\n\u00a0\u00a0\u00a0\u00a0A miniszter kiemelte: az Agr\u00e1rminiszt\u00e9rium a gazdas\u00e1gv\u00e9delmi akci\u00f3terv r\u00e9szek\u00e9nt kidolgozta a Nemzeti \u00c9lelmiszergazdas\u00e1gi V\u00e1ls\u00e1gkezel\u0151 Programot, amelynek keret\u00e9ben a korm\u00e1ny vissza nem t\u00e9r\u00edtend\u0151 t\u00e1mogat\u00e1s form\u00e1j\u00e1ban mintegy 25 milli\u00e1rd forintos t\u00f6bbletforr\u00e1st biztos\u00edtott a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1soknak.\n\u00a0\u00a0\u00a0\u00a0Az agr\u00e1riumban a gazdas\u00e1g helyzet\u00e9nek stabiliz\u00e1l\u00e1sa \u00e9s a munkahelyek megment\u00e9se mellett fontos c\u00e9l volt az \u00e9lelmiszer-termel\u00e9si kapacit\u00e1sok v\u00e9delme is, a 12 meghirdetett ki\u00edr\u00e1sra t\u00f6bb mint 35 ezer k\u00e9relem \u00e9rkezett - mondta.\n\u00a0\u00a0\u00a0\u00a0R\u00e1mutatott: a koronav\u00edrus-j\u00e1rv\u00e1ny miatt k\u00f6z\u00e9ppontba ker\u00fclt a hazai term\u00e9k, \u00e9s t\u00f6bb fogyaszt\u00e1st \u00f6szt\u00f6nz\u0151 kamp\u00e1nyt is tartottak.\n\u00a0\u00a0\u00a0\u00a0A miniszter t\u00e1j\u00e9koztat\u00e1sa szerint 1560 milli\u00e1rd forint \u00e9rt\u00e9kben jelentettek meg p\u00e1ly\u00e1zatokat a vid\u00e9kfejleszt\u00e9si programban, 1455,3 milli\u00e1rdra m\u00e1r megsz\u00fclettek t\u00e1mogat\u00f3i d\u00f6nt\u00e9sek, 18 felh\u00edv\u00e1s m\u00e9g nyitott. Az eddigi d\u00f6nt\u00e9sek t\u00f6bb mint 200 ezer k\u00e9relem pozit\u00edv elb\u00edr\u00e1l\u00e1s\u00e1t jelentik, a beadott k\u00e9relmek 72 sz\u00e1zal\u00e9ka nyert. A forr\u00e1sok 62 sz\u00e1zal\u00e9kban beruh\u00e1z\u00e1sokra lettek elk\u00fcl\u00f6n\u00edtve, \u00e9s eddig mintegy 742 milli\u00e1rd forint \u00e9rt\u00e9kben t\u00f6rt\u00e9nt k\u00f6telezetts\u00e9gv\u00e1llal\u00e1s.\n\u00a0\u00a0\u00a0\u00a0K\u00f6z\u00f6lte: a 2019 szeptember\u00e9ben indult beruh\u00e1z\u00e1si hitelekhez kapcsol\u00f3d\u00f3 kamatt\u00e1mogat\u00e1si programban augusztus v\u00e9g\u00e9ig a bevett hitelek \u00f6sszege el\u00e9rte az 57 milli\u00e1rd forintot. Ez Nagy Istv\u00e1n szerint azt mutatja, hogy a gazd\u00e1k c\u00e9ltudatosak, hat\u00e1rozott elk\u00e9pzel\u00e9ssel rendelkeznek, b\u00edznak a j\u00f6v\u0151ben \u00e9s v\u00e1llalkoznak.\n\n\n\u00a0\u00a0\u00a0\u00a0A t\u00f6rv\u00e9nyalkot\u00e1si munk\u00e1k k\u00f6z\u00fcl kiemelte, hogy Eur\u00f3p\u00e1ban el\u0151sz\u00f6r Magyarorsz\u00e1gon siker\u00fcl bevezetni \u00e9s megval\u00f3s\u00edtani az \u00faj mez\u0151gazdas\u00e1gi kr\u00edzisbiztos\u00edt\u00e1si rendszert, amely a kisz\u00e1m\u00edthat\u00f3s\u00e1got seg\u00edti. Kit\u00e9rt az \u0151stermel\u0151k egyszer\u0171s\u00edtett ad\u00f3z\u00e1si k\u00f6r\u00fclm\u00e9nyeit t\u00e1mogat\u00f3 t\u00f6rv\u00e9nyjavaslatra, melynek vit\u00e1ja most zajlik.\n\u00a0\u00a0\u00a0\u00a0Ez a szab\u00e1lyoz\u00e1s - amely 290 ezer \u0151stermel\u0151t \u00e9s 83 ezer csal\u00e1di gazdas\u00e1gban dolgoz\u00f3t \u00e9rint - a vid\u00e9ki megmarad\u00e1st szolg\u00e1lja, azt, hogy a f\u00f6ld legyen megm\u0171velve \u00e9s a csal\u00e1di gazdas\u00e1gok gener\u00e1ci\u00f3kon \u00e1t m\u0171k\u00f6djenek - mondta.\n\u00a0\u00a0\u00a0\u00a0Besz\u00e1molt arr\u00f3l is, hogy beny\u00fajt\u00e1s el\u0151tt van a sz\u0151l\u0151- \u00e9s bortermel\u00e9s \u00faj szab\u00e1lyoz\u00e1s\u00e1r\u00f3l sz\u00f3l\u00f3 \u00faj bort\u00f6rv\u00e9ny, amely azt szolg\u00e1lja, hogy az \u00e1gazat \u00e1tl\u00e1that\u00f3v\u00e1 v\u00e1ljon, \u00e9s mindenki azonos versenyfelt\u00e9telek mellett tudjon gazd\u00e1lkodni. Az adminisztr\u00e1ci\u00f3s terhek cs\u00f6kken\u00e9s\u00e9t az e-pince rendszer tudja majd biztos\u00edtani 2021 augusztus\u00e1t\u00f3l.\n\u00a0\u00a0\u00a0\u00a0Nagy Istv\u00e1n ismertette: 2019 okt\u00f3bere \u00f3ta egy \u00e9v alatt 796 milli\u00e1rd forint agr\u00e1rt\u00e1mogat\u00e1st fizetett ki a Magyar \u00c1llamkincst\u00e1r. A gazd\u00e1lkod\u00f3k id\u00e9n 169 ezer egys\u00e9ges k\u00e9relmet ny\u00fajtottak be az \u00f6tmilli\u00f3 hekt\u00e1ros mez\u0151gazdas\u00e1gi ter\u00fcletre, okt\u00f3ber 16-\u00e1t\u00f3l pedig megindult az el\u0151legek kifizet\u00e9se.\n\u00a0\u00a0\u00a0\u00a0Az eur\u00f3pai uni\u00f3s k\u00f6z\u00f6s agr\u00e1rpolitik\u00e1ra vonatkoz\u00f3 meg\u00e1llapod\u00e1sr\u00f3l \u00fagy fogalmazott:\u00a0\u00a0hosszas vit\u00e1k ut\u00e1n siker\u00fclt megteremteni azt az egyens\u00falyt, amely meg\u00f3vja teremtett vil\u00e1g min\u0151s\u00e9g\u00e9t, \u00e9s lehet\u0151v\u00e9 teszi az eredm\u00e9nyes, versenyk\u00e9pes gazd\u00e1lkod\u00e1st a j\u00f6v\u0151ben is.\n\n\nMTI 2020. okt\u00f3ber 27.\n\n"}]