[{"date": "2020-10-13 12:20", "url": "https://koronavirus.gov.hu/cikkek/szijjarto-who-ban-nagyra-becsulik-magyarorszag-teljesitmenyet-jarvany-elleni-vedekezesben", "h1": "Szijj\u00e1rt\u00f3: a WHO-ban nagyra becs\u00fclik Magyarorsz\u00e1g teljes\u00edtm\u00e9ny\u00e9t a j\u00e1rv\u00e1ny elleni v\u00e9dekez\u00e9sben", "body": "\nAz Eg\u00e9szs\u00e9g\u00fcgyi Vil\u00e1gszervezetben (WHO) egy\u00e9rtelm\u0171en nagyrabecs\u00fcl\u00e9ssel figyelik Magyarorsz\u00e1g \u00e9s a magyar korm\u00e1ny teljes\u00edtm\u00e9ny\u00e9t a koronav\u00edrus-j\u00e1rv\u00e1ny elleni v\u00e9dekez\u00e9sben, egy\u00e9rtelm\u0171 a szervezet v\u00e9lem\u00e9nye arr\u00f3l, hogy haz\u00e1nk kifejezetten j\u00f3l teljes\u00edtett a j\u00e1rv\u00e1ny els\u0151 hull\u00e1ma idej\u00e9n - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter, miut\u00e1n kedden t\u00e1rgyalt Tedrosz Adhanom Grebrejeszuszszal, a WHO f\u0151igazgat\u00f3val a szervezet genfi k\u00f6zpontj\u00e1ban.\n\n\nA t\u00e1rcavezet\u0151 szerint ugyanakkor az is vil\u00e1gos, hogy a j\u00e1rv\u00e1ny m\u00e1sodik hull\u00e1ma m\u00e1s t\u00edpus\u00fa, az els\u0151n\u00e9l j\u00f3val nagyobb \u00e9s nehezebb kih\u00edv\u00e1sokat tartogat majd az eg\u00e9sz vil\u00e1g sz\u00e1m\u00e1ra. Az els\u0151 hull\u00e1mn\u00e1l a nagy neh\u00e9zs\u00e9get az okozta, hogy a vil\u00e1g teljesen felk\u00e9sz\u00fcletlen volt egy ilyen vil\u00e1gm\u00e9ret\u0171 j\u00e1rv\u00e1nyra, de mostanra m\u00e1r volt id\u0151, hogy az eg\u00e9szs\u00e9g\u00fcgyi rendszerek felk\u00e9sz\u00fcljenek a k\u00f6vetkez\u0151 hull\u00e1mra.\n\u00a0\u00a0\u00a0\u00a0Az Eg\u00e9szs\u00e9g\u00fcgyi Vil\u00e1gszervezetn\u00e9l egy\u00e9rtelm\u0171en pozit\u00edvan nyilatkoznak arr\u00f3l, hogy Magyarorsz\u00e1g a v\u00e9dekez\u00e9shez sz\u00fcks\u00e9ges eszk\u00f6z\u00f6ket be tudta szerezni - mondta az MTI-nek nyilatkozva Szijj\u00e1rt\u00f3 P\u00e9ter, aki szerint a WHO-ban is l\u00e1tj\u00e1k nyilv\u00e1n azt a vit\u00e1t, amelyet az ellenz\u00e9k folytat Magyarorsz\u00e1gon a v\u00e9dekez\u00e9shez sz\u00fcks\u00e9ges eszk\u00f6z\u00f6k beszerz\u00e9s\u00e9r\u0151l, legyen ak\u00e1r l\u00e9legeztet\u0151g\u00e9pekr\u0151l, maszkokr\u00f3l vagy v\u00e9d\u0151ruh\u00e1zatokr\u00f3l sz\u00f3. A szervezet azon az \u00e1ll\u00e1sponton van, hogy ink\u00e1bb legyen t\u00falbiztos\u00edtva egy orsz\u00e1g a v\u00e9dekez\u00e9shez sz\u00fcks\u00e9ges eszk\u00f6z\u00f6kb\u0151l, minthogy hi\u00e1nyukb\u00f3l fakad\u00f3an embereknek kelljen meghalni.\n\u00a0\u00a0\u00a0\u00a0\"A magyar eg\u00e9szs\u00e9g\u00fcgyi rendszert felk\u00e9sz\u00fclt, \u00e9s ezt a WHO-n\u00e1l is elismer\u00e9ssel figyelik\" - sz\u00f6gezte le Szijj\u00e1rt\u00f3 P\u00e9ter.\n\u00a0\u00a0\u00a0\u00a0A t\u00e1rcavezet\u0151 szerint a WHO vezet\u0151ivel folytatott t\u00e1rgyal\u00e1sokon egyet\u00e9rt\u00e9s volt abban, hogy egy orsz\u00e1g teljes lez\u00e1r\u00e1sa - kij\u00e1r\u00e1si tilalom elrendel\u00e9se, iskol\u00e1k \u00e9s munkahelyek bez\u00e1r\u00e1sa - csak a legv\u00e9gs\u0151 esetben fordulhat el\u0151. A WHO el\u0151\u00edr\u00e1sai gyakorlatilag teljesen egybecsengenek a magyar emberek akarat\u00e1val, amelyet a nemzeti konzult\u00e1ci\u00f3n kifejeztek, jeles\u00fcl azt, hogy az orsz\u00e1gnak m\u0171k\u00f6dnie kell.\n\u00a0\u00a0\u00a0\u00a0Az orsz\u00e1g m\u0171k\u00f6d\u0151k\u00e9pess\u00e9ge \u00e9s az emberek eg\u00e9szs\u00e9g\u00e9nek, illetve \u00e9let\u00e9nek megv\u00e9d\u00e9se abszol\u00fat \u00f6sszehangolhat\u00f3. Ezen az\u00a0\u00a0\u00e1ll\u00e1sponton vannak a WHO-n\u00e1l is: amennyiben az \u00e9rz\u00e9kenyebb csoportokat meg tudjuk v\u00e9deni, az egy\u00e9ni felel\u0151ss\u00e9get ki tudjuk hangs\u00falyozni, a nagy t\u00f6megek k\u00e9pz\u0151d\u00e9s\u00e9t meg tudjuk g\u00e1tolni, akkor az orsz\u00e1gok m\u0171k\u00f6d\u0151k\u00e9pess\u00e9ge fenntarthat\u00f3. \"A nemzeti eg\u00e9szs\u00e9g\u00fcgyi int\u00e9zked\u00e9sek meghozatala \u00e9s az orsz\u00e1gok m\u0171k\u00f6d\u0151k\u00e9pess\u00e9ge abszol\u00fat \u00f6sszehangolhat\u00f3 egym\u00e1ssal\" - hangs\u00falyozta a miniszter.\n\u00a0\u00a0\u00a0\u00a0A magyar korm\u00e1ny teljes m\u00e9rt\u00e9kben a WHO el\u0151\u00edr\u00e1sainak \u00e9s javaslatainak megfelel\u0151en j\u00e1r el, hiszen a maszkvisel\u00e9sre vonatkoz\u00f3 szab\u00e1lyok, a tesztel\u00e9sre vonatkoz\u00f3 elj\u00e1r\u00e1sok, a karant\u00e9nba vonul\u00e1si k\u00f6telezetts\u00e9gek \u00e9s az id\u0151sek megv\u00e9d\u00e9se, mind \u00f6sszhangban van a WHO rendelkez\u00e9seivel.\n\u00a0\u00a0\u00a0\u00a0\"A WHO-n\u00e1l minket egy\u00e9rtelm\u0171 elismer\u00e9s \u00f6vez, egyet\u00e9rtenek vel\u00fcnk abban, hogy az orsz\u00e1g m\u0171k\u00f6d\u0151k\u00e9pess\u00e9ge \u00e9s az emberek megv\u00e9d\u00e9se egyszerre lehets\u00e9ges. Magyarorsz\u00e1g az els\u0151 hull\u00e1m idej\u00e9n is j\u00f3l teljes\u00edtett, \u00e9s az eg\u00e9szs\u00e9g\u00fcgyi rendszer felk\u00e9sz\u00fclts\u00e9ge alapj\u00e1n minden es\u00e9ly\u00fcnk megvan arra, hogy a m\u00e1sodik hull\u00e1m idej\u00e9n is j\u00f3l tudjunk teljes\u00edteni\" - mondta a t\u00e1rcavezet\u0151.\n\u00a0\u00a0\u00a0\u00a0Szijj\u00e1rt\u00f3 P\u00e9ter t\u00e1rgyalt Genfben Daren Tanggal, a Szellemi Tulajdon Vil\u00e1gszervezet\u00e9nek (WIPO) \u00faj f\u0151igazgat\u00f3j\u00e1val is. A megbesz\u00e9l\u00e9s ut\u00e1n elmondta, hogy a szabadalmakat szab\u00e1lyoz\u00f3 nemzetk\u00f6zi \u00fcgyn\u00f6ks\u00e9gn\u00e9l is egy\u00e9rtelm\u0171en pozit\u00edv v\u00e9lem\u00e9ny alakult ki Magyarorsz\u00e1gr\u00f3l. A haz\u00e1nk az innov\u00e1ci\u00f3s vil\u00e1granglist\u00e1n a harmincadik hely k\u00f6rny\u00e9k\u00e9n \u00e1ll, ami kifejezetten j\u00f3 poz\u00edci\u00f3nak mondhat\u00f3, ha figyelembe vessz\u00fck, hogy a lakoss\u00e1g l\u00e9leksz\u00e1m\u00e1nak tekintet\u00e9ben a 92-ik.\n\u00a0\u00a0\u00a0\u00a0\"De ezen a j\u00f6v\u0151ben m\u00e9g fogunk jav\u00edtani. Dolgozunk azon,\u00a0\u00a0hogy a f\u00f6ldrajzi eredetjelz\u0151k min\u00e9l sz\u00e9lesebb k\u00f6rben v\u00e9delemre legyenek jogosultak, hiszen az \u00e9lelmiszeripari \u00e9s mez\u0151gazdas\u00e1gi term\u00e9kek szempontj\u00e1b\u00f3l - p\u00e9ld\u00e1ul a tokaji, a csabai, a gyulai -, vagy m\u00e1si ipari tev\u00e9kenys\u00e9gek (herendi) vonatkoz\u00e1s\u00e1ban Magyarorsz\u00e1g sz\u00e1m\u00e1ra ez gazdas\u00e1gilag rendk\u00edv\u00fcl fontos\" - mondta Szijj\u00e1rt\u00f3 P\u00e9ter.\n\nMTI 2020. okt\u00f3ber 13.\n\n"}]