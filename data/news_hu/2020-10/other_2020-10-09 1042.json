[{"date": "2020-10-09 10:42", "url": "https://koronavirus.gov.hu/cikkek/koronavirusrol-szolo-konzultacio-eredmenyei", "h1": "A koronav\u00edrusr\u00f3l sz\u00f3l\u00f3 konzult\u00e1ci\u00f3 eredm\u00e9nyei", "body": "\nLez\u00e1rult a koronav\u00edrusr\u00f3l sz\u00f3l\u00f3 nemzeti konzult\u00e1ci\u00f3s \u00edvek feldolgoz\u00e1sa \u00e9s \u00e9rt\u00e9kel\u00e9se. Mint ismert, a magyar \u00e1llampolg\u00e1rok postai \u00faton \u00e9s az interneten is visszak\u00fcldhett\u00e9k a k\u00e9rd\u0151\u00edvet. Az eredm\u00e9nyeket k\u00f6zjegyz\u0151 is hiteles\u00edtette.\n\n\nAz els\u0151 k\u00e9rd\u00e9s rendhagy\u00f3 volt abb\u00f3l a szempontb\u00f3l, hogy t\u00f6bb v\u00e1laszlehet\u0151s\u00e9g k\u00f6z\u00fcl is lehetett v\u00e1lasztani a korl\u00e1toz\u00f3 int\u00e9zked\u00e9sekkel kapcsolatban. Az eredm\u00e9nyek azt mutatj\u00e1k, hogy a magyarok a legnagyobb ar\u00e1nyban a maszkvisel\u00e9st t\u00e1mogatj\u00e1k, ezt 83 sz\u00e1zal\u00e9k jel\u00f6lte meg. Ezt k\u00f6veti a rendezv\u00e9nyek korl\u00e1toz\u00e1sa (79 sz\u00e1zal\u00e9k) \u00e9s az orsz\u00e1ghat\u00e1rok lez\u00e1r\u00e1sa (szint\u00e9n 79 sz\u00e1zal\u00e9k). A t\u00e1vols\u00e1gtart\u00e1s elrendel\u00e9s\u00e9t 78 sz\u00e1zal\u00e9k, a v\u00e9dekez\u00e9shez sz\u00fcks\u00e9ges eszk\u00f6z\u00f6k kiviteli korl\u00e1t\u00e1z\u00e1s\u00e1t 64 sz\u00e1zal\u00e9k, az id\u0151seknek fenntartott v\u00e9dett id\u0151s\u00e1vot pedig 62 sz\u00e1zal\u00e9k t\u00e1mogatja. Az ingyenes parkol\u00e1st \u00e9s az oktat\u00e1si int\u00e9zm\u00e9nyek bez\u00e1r\u00e1s\u00e1t egyar\u00e1nt 61 sz\u00e1zal\u00e9k t\u00e1mogatja. V\u00e9g\u00fcl a kij\u00e1r\u00e1si korl\u00e1toz\u00e1snak 59 sz\u00e1zal\u00e9k a t\u00e1mogatotts\u00e1ga.\nA j\u00e1rv\u00e1ny elleni v\u00e9dekez\u00e9s sor\u00e1n minden esetben szakmai d\u00f6nt\u00e9sek sz\u00fcletnek. Ezek az eredm\u00e9nyek azonban nagyon j\u00f3 t\u00e1mpontot adnak ahhoz, hogy a magyarok mely int\u00e9zked\u00e9seket t\u00e1mogatj\u00e1k a legink\u00e1bb. Ez a szakemberek sz\u00e1m\u00e1ra is jelent\u0151s seg\u00edts\u00e9get jelent akkor, amikor megteszik javaslataikat. A konzult\u00e1ci\u00f3 mindezeken t\u00fal egy\u00e9rtelm\u0171 egyet\u00e9rt\u00e9si pontokat hozott l\u00e9tre sz\u00e1mos kiemelt k\u00e9rd\u00e9sben.\n1 575\u00a0492 v\u00e1laszad\u00f3 \u00e9rtett egyet azzal, hogy a j\u00e1rv\u00e1ny\u00fcgyi k\u00e9sz\u00fclts\u00e9get mindaddig fenn kell tartani az eg\u00e9szs\u00e9g\u00fcgyben, am\u00edg fenn\u00e1ll a j\u00e1rv\u00e1ny visszat\u00e9r\u00e9s\u00e9nek kock\u00e1zata.\n1 616\u00a0630 v\u00e1laszad\u00f3 szerint sz\u00fcks\u00e9g van arra, hogy tov\u00e1bb er\u0151s\u00edts\u00fck az id\u0151sotthonok j\u00e1rv\u00e1ny\u00fcgyi v\u00e9delm\u00e9t.\n1 649\u00a0398-an egyet\u00e9rtettek azzal, hogy t\u00f6rekedni kell arra, hogy a v\u00e9dekez\u00e9shez sz\u00fcks\u00e9ges felszerel\u00e9seket Magyarorsz\u00e1gon lehessen el\u0151\u00e1ll\u00edtani, \u00edgy cs\u00f6kkentve a kiszolg\u00e1ltatotts\u00e1gunkat.\n1 576\u00a0166-an egyet\u00e9rtettek azzal, hogy a j\u00e1rv\u00e1ny idej\u00e9n az iskol\u00e1s gyermeket nevel\u0151 csal\u00e1dok \u00e9s a tan\u00e1rok sz\u00e1m\u00e1ra legyen ingyenes az internet.\n1 598\u00a0311 v\u00e1laszad\u00f3 szerint sz\u00fcks\u00e9g van \u00e1lland\u00f3 magyarorsz\u00e1gi j\u00e1rv\u00e1ny\u00fcgyi figyel\u0151 szolg\u00e1latra.\n1 613\u00a0174 v\u00e1laszad\u00f3 szerint a j\u00e1rv\u00e1ny elleni v\u00e9dekez\u00e9s idej\u00e9n a bankok \u00e9s a multinacion\u00e1lis v\u00e1llalatok is j\u00e1ruljanak hozz\u00e1 a v\u00e9dekez\u00e9s k\u00f6lts\u00e9geihez.\n1 634\u00a0317-en gondolt\u00e1k \u00fagy, hogy \u00f6szt\u00f6n\u00f6zni kell a hazai term\u00e9kek, hazai szolg\u00e1ltat\u00e1sok v\u00e1s\u00e1rl\u00e1s\u00e1t, \u00e9s n\u00e9pszer\u0171s\u00edteni kell a hazai turizmust.\n1 621\u00a0477-en v\u00e1laszoltak igennel arra a k\u00e9rd\u00e9sre, hogy a korm\u00e1nynak a j\u00e1rv\u00e1ny elm\u00falt\u00e1val is fenn kell-e tartania a munkahelyv\u00e9d\u0151 \u00e9s - teremt\u0151 programokat.\nSoros Gy\u00f6rgy terv\u00e9t, mely bel\u00e1thatatlanul hossz\u00fa id\u0151re elad\u00f3s\u00edtan\u00e1 haz\u00e1nkat 1 621\u00a0833 v\u00e1laszad\u00f3 utas\u00edtotta el.\n1 638\u00a0014 v\u00e1laszad\u00f3 felelt igennel arra a k\u00e9rd\u00e9sre, hogy Magyarorsz\u00e1g v\u00e9dje-e meg a magyar v\u00e1llalatokat az ellens\u00e9ges c\u00e9l\u00fa k\u00fclf\u00f6ldi felv\u00e1s\u00e1rl\u00e1st\u00f3l.\n1 648\u00a0705 v\u00e1laszad\u00f3 szerint a korm\u00e1nynak tov\u00e1bbra is fel kell l\u00e9pnie a bev\u00e1ndorl\u00e1s ellen, \u00e9s fenn kell tartania a magyar hat\u00e1r szigor\u00fa v\u00e9delm\u00e9t.\n1 633\u00a0148 v\u00e1laszad\u00f3 felelt igennel arra a k\u00e9rd\u00e9sre, hogy a magyar korm\u00e1ny a Br\u00fcsszellel val\u00f3 ny\u00edlt konfliktus \u00e1r\u00e1n is tartson-e ki a bev\u00e1ndorl\u00e1st tilt\u00f3 szab\u00e1lyok mellett.\nAz online fel\u00fcleten \u00e1tlagosan k\u00e9rd\u00e9senk\u00e9nt 433.640 kit\u00f6lt\u00e9s \u00e9rkezett, azonban tekintettel arra, hogy az els\u0151 k\u00e9rd\u00e9sre t\u00f6bb v\u00e1lasz megad\u00e1sa is lehets\u00e9ges volt, ez \u00f6sszesen 318.947 kit\u00f6lt\u0151t jelent.\nA k\u00e9rd\u0151\u00edveket \u00f6sszes\u00edtve 1.682.295-en t\u00f6lt\u00f6tt\u00e9k ki, azonban tekintettel arra, hogy az els\u0151 k\u00e9rd\u00e9sre t\u00f6bb v\u00e1lasz megad\u00e1sa is lehets\u00e9ges volt, \u00f6sszesen 1.796.988 v\u00e1lasz \u00e9rkezett.\nA korm\u00e1ny k\u00f6sz\u00f6netet mond mindenkinek, aki elmondta a v\u00e9lem\u00e9ny\u00e9t. A konzult\u00e1ci\u00f3, illetve az, hogy ilyen sokan mondt\u00e1k el a v\u00e9lem\u00e9ny\u00fcket, tov\u00e1bb er\u0151s\u00edtette a j\u00e1rv\u00e1ny elleni \u00f6sszefog\u00e1st.\nMinisztereln\u00f6ki Kabinetiroda\n\n"}]