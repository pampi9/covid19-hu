[{"date": "2020-10-30 14:01", "url": "https://koronavirus.gov.hu/cikkek/ot-halottak-napjan-kiemelten-fontos-megelozo-szabalyok-betartasa", "h1": "OT: halottak napj\u00e1n is kiemelten fontos a megel\u0151z\u0151 szab\u00e1lyok betart\u00e1sa", "body": "\nHalottak napj\u00e1n \u00e9s el\u0151tte, a h\u00e9tv\u00e9g\u00e9n is kiemelten fontos a fert\u0151z\u00e9sek megel\u0151z\u00e9s\u00e9re szolg\u00e1l\u00f3 szab\u00e1lyok betart\u00e1sa - h\u00edvta fel a figyelmet a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes azt k\u00e9rte, hogy aki t\u00fcnetet \u00e9szlel mag\u00e1n, ne l\u00e1togasson ki a temet\u0151be, ne tal\u00e1lkozzon csal\u00e1dtagjaival. \u00c9rdemes ker\u00fclni a zs\u00fafolt helyeket, csoportosul\u00e1sokat a temet\u0151kben \u00e9s a temet\u0151i d\u00edszek, vir\u00e1gok megv\u00e1s\u00e1rl\u00e1sakor is - tette hozz\u00e1.\nKiemelte: azokon a helyeken, ahol sokan vannak, ak\u00e1r szabadt\u00e9ren is \u00e9rdemes viselni a maszkot, emellett javasolta a hagyom\u00e1nyos \u00fcdv\u00f6zl\u00e9si m\u00f3dok ker\u00fcl\u00e9s\u00e9t. Arra k\u00e9rte a temet\u0151k fenntart\u00f3it, hogy gyakran fert\u0151tlen\u00edts\u00e9k az illemhelyeket \u00e9s a gyakran meg\u00e9rintett fel\u00fcleteket.\nGalg\u00f3czi \u00c1gnes az M1 k\u00e9rd\u00e9s\u00e9re v\u00e1laszolva k\u00f6z\u00f6lte: a v\u00e9d\u0151olt\u00e1sok a k\u00f6zeg\u00e9szs\u00e9g\u00fcgy nagy v\u00edvm\u00e1nyai k\u00f6z\u00e9 tartoznak, ez\u00e9rt nagy k\u00e1rokat okoznak azok, akik a v\u00e9d\u0151olt\u00e1sok ellen \u00e1lh\u00edreket, cs\u00fasztat\u00e1sokat, hazugs\u00e1gokat terjesztenek, k\u00fcl\u00f6n\u00f6sen a mostani pand\u00e9mi\u00e1s id\u0151szakban.\n\nMTI 2020. okt\u00f3ber 30., p\u00e9ntek 12:46\n\n"}]