[{"date": "2020-10-06 13:27", "url": "https://koronavirus.gov.hu/cikkek/orszagos-tisztifoorvos-tizennegy-szazalekkal-nott-fertozottek-szama-mult-heten", "h1": "Orsz\u00e1gos tisztif\u0151orvos: tizenn\u00e9gy sz\u00e1zal\u00e9kkal n\u0151tt a fert\u0151z\u00f6ttek sz\u00e1ma a m\u00falt h\u00e9ten", "body": "\nTizenn\u00e9gy sz\u00e1zal\u00e9kkal n\u0151tt a koronav\u00edrus-fert\u0151z\u00f6ttek sz\u00e1ma a m\u00falt h\u00e9ten az el\u0151z\u0151 hetihez k\u00e9pest - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta: Eur\u00f3pa- \u00e9s vil\u00e1gszerte a koronav\u00edrus-j\u00e1rv\u00e1ny m\u00e1sodik hull\u00e1ma zajlik, k\u00f6rnyezet\u00fcnkben mindenhol jelent\u0151sen emelkedik a megbeteged\u00e9sek \u00e9s a hal\u00e1loz\u00e1sok sz\u00e1ma.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte, v\u00e1rhat\u00f3an Magyarorsz\u00e1g is alkalmazni fog olyan antig\u00e9n gyorsteszteket, amelyek a v\u00edrus valamely alkot\u00f3elem\u00e9t - jellemz\u0151en feh\u00e9rj\u00e9j\u00e9t - mutatj\u00e1k ki.\n\u00a0\u00a0\u00a0\u00a0Ezzel kapcsolatban elmondta, t\u00f6bb \u00f6sszehasonl\u00edt\u00f3 vizsg\u00e1lat zajlott \u00e9s zajlik Magyarorsz\u00e1gon ezekkel a tesztekkel, \u00e9s \"rem\u00e9nyeink szerint vannak \u00e9s lesznek olyan tesztek, amelyeket be lehet vonni a vizsg\u00e1latokba annak \u00e9rdek\u00e9ben, hogy gyorsabb legyen a diagn\u00f3zis fel\u00e1ll\u00edt\u00e1sa, a pozitivit\u00e1s kimutat\u00e1sa\".\n\u00a0\u00a0\u00a0\u00a0Keddre 818-cal n\u0151tt az igazolt koronav\u00edrus-fert\u0151z\u00f6ttek sz\u00e1ma, \u00e9s h\u00faszan haltak meg. K\u00f6z\u00fcl\u00fck 15 embernek sz\u00edv- \u00e9rrendszeri betegs\u00e9ge \u00e9s magas v\u00e9rnyom\u00e1sa, egynek alapbetegs\u00e9gk\u00e9nt l\u00e9gz\u0151szervi megbeteged\u00e9se, tov\u00e1bbi n\u00e9gynek pedig anyagcsere-betegs\u00e9ge, cukorbetegs\u00e9ge, pajzsmirigy- vagy kr\u00f3nikus veseel\u00e9gtelens\u00e9ge volt - ismertette az orsz\u00e1gos tisztif\u0151orvos. \u00c9letkoruk 53-92 \u00e9v k\u00f6z\u00f6tt volt.\n\u00a0\u00a0\u00a0\u00a0Az azonos\u00edtott fert\u0151z\u00f6ttek sz\u00e1m 32 298-ra n\u0151tt, 627 embert kezelnek k\u00f3rh\u00e1zban, k\u00f6z\u00fcl\u00fck 37-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az adatokat elemezve M\u00fcller Cec\u00edlia elmondta, hogy a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban jellemz\u0151en a 20-29 \u00e9ves koroszt\u00e1ly betegedett meg, azonban a korfa eltol\u00f3dni l\u00e1tszik. M\u00edg az \u00f6sszes megbeteged\u00e9s 25 sz\u00e1zal\u00e9ka ebb\u0151l a koroszt\u00e1lyb\u00f3l ker\u00fclt ki, addig a 40. h\u00e9tre r\u00e9szar\u00e1nyuk 23 sz\u00e1zal\u00e9kra esett.\n\u00a0\u00a0\u00a0\u00a0Ugyanakkor a 30-60 \u00e9ves koroszt\u00e1lyban tapasztalnak t\u00f6bb megbeteged\u00e9st, az \u00f6sszes fert\u0151z\u00f6tth\u00f6z k\u00e9pest r\u00e9szar\u00e1nyuk 45 sz\u00e1zal\u00e9k. A 14 \u00e9ven aluliak r\u00e9szar\u00e1nya az \u00f6sszes fert\u0151z\u00f6ttb\u0151l 4,5 sz\u00e1zal\u00e9k, teh\u00e1t a gyerekek k\u00f6r\u00e9ben tov\u00e1bbra sem jellemz\u0151 a megbeteged\u00e9s - emelte ki.\n\u00a0\u00a0\u00a0\u00a0Sz\u00e1zezer f\u0151re vet\u00edtve elmondhat\u00f3, hogy a 40. h\u00e9ten 100 ezer lakosb\u00f3l 322 ember volt fert\u0151z\u00f6tt, ez a sz\u00e1m az azt megel\u0151z\u0151 h\u00e9ten 253 volt, teh\u00e1t a j\u00e1rv\u00e1ny felsz\u00e1ll\u00f3 szakasz\u00e1ban vagyunk - mondta.\n\u00a0\u00a0\u00a0\u00a0A 100 lakosra vet\u00edtett korspecifikus eloszl\u00e1s szerint a legt\u00f6bb beteg a 15-19 \u00e9ves koroszt\u00e1lyb\u00f3l ker\u00fcl ki, hiszen ott 100 ezer f\u0151re vet\u00edtve 661 pozit\u00edv eset van.\n\u00a0\u00a0\u00a0\u00a0M\u00fcller Cec\u00edlia kiemelte, valamennyi koroszt\u00e1ly \u00e9rintett, jellemz\u0151en a fiatal feln\u0151ttek \u00e9s a k\u00f6z\u00e9pkor\u00faak.\n\u00a0\u00a0\u00a0\u00a0A ter\u00fcleti eloszl\u00e1st n\u00e9zve a j\u00e1rv\u00e1ny kezdete \u00f3ta a megbeteged\u00e9sekben legink\u00e1bb Budapest \u00e9s Pest megye \u00e9rintett, majd Gy\u0151r-Moson-Sopron megye k\u00f6vetkezik, a legalacsonyabb betegsz\u00e1m B\u00e9k\u00e9s megy\u00e9ben, B\u00e1cs-Kiskunban \u00e9s Toln\u00e1ban van. Budapestre a 40. h\u00e9ten 100 ezer lakosra 641 pozit\u00edv eset jutott, amely dupl\u00e1ja volt az orsz\u00e1gos \u00e1tlagnak, amely 322.\n\u00a0\u00a0\u00a0\u00a0Mint mondta, a sz\u00e1mok is azt t\u00e1masztj\u00e1k al\u00e1, hogy a j\u00e1rv\u00e1ny kezel\u00e9s\u00e9ben mindenkinek dolga van, nagyfok\u00fa fegyelmezetts\u00e9get k\u00edv\u00e1n mind az emberekt\u0151l, mind a d\u00f6nt\u00e9shoz\u00f3kt\u00f3l, egy\u00fcttm\u0171k\u00f6d\u00e9sre van sz\u00fcks\u00e9g. Tov\u00e1bbra is a j\u00e1rv\u00e1ny lass\u00edt\u00e1sa a c\u00e9l, hogy ne h\u00e1ruljon t\u00fal sok teher az eg\u00e9szs\u00e9g\u00fcgyi ell\u00e1t\u00f3rendszerre - hangoztatta M\u00fcller Cec\u00edlia.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta, rendelkez\u00e9sre \u00e1ll a betegek ell\u00e1t\u00e1s\u00e1hoz sz\u00fcks\u00e9ges intenz\u00edv ter\u00e1pi\u00e1s szakember \u00e9s szakasszisztens, ezen k\u00edv\u00fcl tavasszal megt\u00f6rt\u00e9ntek az \u00e1tk\u00e9pz\u00e9sek is, rezidenseket, hatod\u00e9ves orvostanhallgat\u00f3kat \u00e9s v\u00e9gz\u0151s \u00e1pol\u00f3kat vontak be a l\u00e9legeztet\u0151g\u00e9pek kezel\u00e9s\u00e9re ir\u00e1nyul\u00f3 k\u00e9pz\u00e9sbe.\n\u00a0\u00a0\u00a0\u00a0Hozz\u00e1tette: a k\u00f3rh\u00e1zai ell\u00e1t\u00e1st ig\u00e9nyl\u0151 koronav\u00edrusos betegek kezel\u00e9s\u00e9re kijel\u00f6lt int\u00e9zm\u00e9nyekben b\u0151v\u00fcl az intenz\u00edv\u00e1gy- \u00e9s a l\u00e9legeztet\u0151g\u00e9p-kapacit\u00e1s.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy az enyhe t\u00fcnetekkel otthon gy\u00f3gyul\u00f3knak \u00e9rdemes t\u00fcneti kezel\u00e9st alkalmazniuk, l\u00e1z-, f\u00e1jdalom- \u00e9s gyullad\u00e1scs\u00f6kkent\u0151 k\u00e9sz\u00edtm\u00e9nyeket szedni.\n\u00a0\u00a0\u00a0\u00a0\u00c9rdemes ker\u00fclni\u00fck a fizikai megterhel\u00e9st, javasolt az \u00e1gynyugalom, emellett \u00e9rdemes az immunrendszer er\u0151s\u00edt\u00e9se D- \u00e9s C-vitaminnal, kell\u0151 mennyis\u00e9g\u0171 folyad\u00e9k bevitele mellett - mondta.\n\nMTI 2020. okt\u00f3ber 6.\n\n"}]