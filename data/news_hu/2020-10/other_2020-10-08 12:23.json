[{"date": "2020-10-08 12:23", "url": "https://koronavirus.gov.hu/cikkek/pm-kozponti-koltsegvetes-jarvany-masodik-hullamaban-fedezi-vedekezes-es-gazdasagvedelmi", "h1": "PM: a k\u00f6zponti k\u00f6lts\u00e9gvet\u00e9s a j\u00e1rv\u00e1ny m\u00e1sodik hull\u00e1m\u00e1ban is fedezi a v\u00e9dekez\u00e9s \u00e9s a gazdas\u00e1gv\u00e9delmi int\u00e9zked\u00e9sek k\u00f6lts\u00e9geit", "body": "\nA j\u00e1rv\u00e1ny m\u00e1sodik hull\u00e1m\u00e1nak idej\u00e9n a legfontosabb c\u00e9l a magyar gazdas\u00e1g m\u0171k\u00f6d\u0151k\u00e9pess\u00e9g\u00e9nek a meg\u0151rz\u00e9se, a munkahelyek megv\u00e9d\u00e9se \u00e9s a v\u00e1llalkoz\u00e1sok t\u00e1mogat\u00e1sa. Ennek \u00e9rdek\u00e9ben a k\u00f6zponti k\u00f6lts\u00e9gvet\u00e9s a j\u00e1rv\u00e1ny\u00fcgyi, eg\u00e9szs\u00e9g\u00fcgyi v\u00e9dekez\u00e9s k\u00f6lts\u00e9gein t\u00fal minden sz\u00fcks\u00e9ges forr\u00e1st biztos\u00edt a gazdas\u00e1g- \u00e9s csal\u00e1dv\u00e9delmi int\u00e9zked\u00e9sek finansz\u00edroz\u00e1s\u00e1ra is.\n\n\nEzzel egyidej\u0171leg a kor\u00e1bbi h\u00f3napokhoz k\u00e9pest kisebb m\u00e9rt\u00e9kben, 9 milli\u00e1rd forinttal n\u0151tt a k\u00f6lts\u00e9gvet\u00e9s hi\u00e1nya, 2270 milli\u00e1rd forint m\u00ednusszal z\u00e1rva a szeptembert.\n2020 els\u0151 kilenc h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 2270,3 milli\u00e1rd forintos hi\u00e1nnyal z\u00e1rt. Ezen bel\u00fcl a k\u00f6zponti k\u00f6lts\u00e9gvet\u00e9s 1841,8 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok 13,3 milli\u00e1rd forintos t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 441,8 milli\u00e1rd forintos hi\u00e1nyt \u00e9rtek el. Az el\u0151z\u0151 \u00e9v azonos id\u0151szak\u00e1ban a k\u00f6zponti alrendszer hi\u00e1nya 303,6 milli\u00e1rd forintot tett ki.\n2020 szeptember\u00e9ben 136,9 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, \u00edgy a 2020. \u00e9vi kilenchavi bev\u00e9tel \u00f6sszesen 909,4 milli\u00e1rd forintot tett ki. Ugyanakkor 2020. szeptember v\u00e9g\u00e9ig az uni\u00f3s kiad\u00e1sok meghaladt\u00e1k az 1500,8 milli\u00e1rd forintot.\nId\u00e9n szeptember v\u00e9g\u00e9ig 581,4 milli\u00e1rd forintot tettek ki a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek. Emellett a hazai kiad\u00e1sok k\u00f6z\u00fcl az \u00e9v els\u0151 kilenc h\u00f3napj\u00e1ban kiemelhet\u0151k a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra (150,9 milli\u00e1rd forint) a kiemelt k\u00f6z\u00fati projektekre (140,0 milli\u00e1rd forint) ford\u00edtott forr\u00e1sok. Fontos kiad\u00e1sk\u00e9nt jelentkezik a Turisztikai fejleszt\u00e9si c\u00e9lel\u0151ir\u00e1nyzatb\u00f3l (128,5 milli\u00e1rd forint) \u00e9s a k\u00f6z\u00fath\u00e1l\u00f3zat fenntart\u00e1s\u00e1ra \u00e9s m\u0171k\u00f6dtet\u00e9s\u00e9re (80,9 milli\u00e1rd forint) kifizetett forr\u00e1sok. Jelent\u0151sek tov\u00e1bb\u00e1 a Falusi \u00datalapb\u00f3l (79,0 milli\u00e1rd forint), a Beruh\u00e1z\u00e1s \u00f6szt\u00f6nz\u00e9si c\u00e9lel\u0151ir\u00e1nyzatb\u00f3l (49,5 milli\u00e1rd forint) a k\u00f6z\u00fath\u00e1l\u00f3zat fel\u00faj\u00edt\u00e1s\u00e1ra (37,4 milli\u00e1rd forint), a Modern V\u00e1rosok Program c\u00e9ljaira (34,5 milli\u00e1rd forint) foly\u00f3s\u00edtott \u00f6sszegek. Jelent\u0151s \u00f6sszeget ford\u00edtott a k\u00f6lts\u00e9gvet\u00e9s a nagycsal\u00e1dosok szem\u00e9lyg\u00e9pkocsi-szerz\u00e9si t\u00e1mogat\u00e1s\u00e1ra (32,3 milli\u00e1rd forint) \u00e9s a Magyar Falu Program alprogramjainak t\u00e1mogat\u00e1s\u00e1ra (30,5 milli\u00e1rd forint) is.\n(P\u00e9nz\u00fcgyminiszt\u00e9rium)\n\n"}]