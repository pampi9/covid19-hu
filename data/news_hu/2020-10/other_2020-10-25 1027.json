[{"date": "2020-10-25 10:27", "url": "https://koronavirus.gov.hu/cikkek/tallai-andras-tavaly-csaladi-kedvezmeny-reven-atlagosan-tobb-mint-330-ezer-forinttal", "h1": "T\u00e1llai Andr\u00e1s: tavaly a csal\u00e1di kedvezm\u00e9ny r\u00e9v\u00e9n \u00e1tlagosan t\u00f6bb mint 330 ezer forinttal k\u00f6lthettek t\u00f6bbet gyermekeikre a csal\u00e1dok", "body": "\nA csal\u00e1dok t\u00e1mogat\u00e1sa a koronav\u00edrus-j\u00e1rv\u00e1ny alatt m\u00e9g fontosabb, mint eddig volt. 2019-ben 332 milli\u00e1rd forint volt az az \u00f6sszeg, ami a gyermekv\u00e1llal\u00e1s elismert k\u00f6lts\u00e9gek\u00e9nt ad\u00f3kedvezm\u00e9ny form\u00e1j\u00e1ban a csal\u00e1dokn\u00e1l maradt. A korm\u00e1ny a sz\u00fcl\u0151kn\u00e9l hagyott \u00f6sszeget 2010-hez k\u00e9pest t\u00f6bb mint huszonhatszoros\u00e1ra emelte - nyilatkozta T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\n\nEgyre nagyobb korm\u00e1nyzati t\u00e1mogat\u00e1ssal sz\u00e1molhatnak a csal\u00e1dok - jelentette ki T\u00e1llai Andr\u00e1s, hozz\u00e1t\u00e9ve, hogy ez igaz az ad\u00f3\u00fcgyi kedvezm\u00e9nyekre is. A korm\u00e1ny a koronav\u00edrus-j\u00e1rv\u00e1ny id\u0151szaka alatt is kiemelten t\u00e1mogatja a csal\u00e1dok.\n\u00a0\u00a0\u00a0 2011-ben l\u00e9pett \u00e9letbe a csal\u00e1dokat t\u00e1mogat\u00f3 szja-rendszer, amelynek a legnagyobb \u00faj\u00edt\u00e1sa az volt, hogy minden egyes gyermeket elismert, vagyis az ad\u00f3kedvezm\u00e9ny minden gyermek ut\u00e1n j\u00e1rt m\u00e1r 2011-ben - nyomat\u00e9kos\u00edtotta az \u00e1llamtitk\u00e1r.\n\u00a0\u00a0\u00a0 Mint mondta, az ig\u00e9nybe vev\u0151k sz\u00e1ma a t\u00edzszeres\u00e9re (106 ezerr\u0151l mintegy egymilli\u00f3ra) n\u0151tt, \u00e9s a csal\u00e1di kedvezm\u00e9ny tavalyi \u00f6sszege t\u00f6bb mint a huszonhatszorosa a 2010-es 12,6 milli\u00e1rd forintnak, amikor azon t\u00fal, hogy az egy- \u00e9s k\u00e9tgyermekes sz\u00fcl\u0151k semmilyen t\u00e1mogat\u00e1st nem kaptak az \u00e1llamt\u00f3l, a legal\u00e1bb h\u00e1romgyerekesek is j\u00f3val kisebb ad\u00f3kedvezm\u00e9nyt kaptak.\n\u00a0\u00a0\u00a0 A csal\u00e1dcentrikus ad\u00f3\u00fcgyi k\u00f6nny\u00edt\u00e9sek folyamatosan b\u0151v\u00fclnek, \u00e9s minderr\u0151l nemcsak a jogszab\u00e1lyok sz\u00f6vege tan\u00faskodik, hanem az is, hogy \u00e9vr\u0151l-\u00e9vre n\u00f6vekszik a csal\u00e1dokn\u00e1l hagyott \u00f6sszeg nagys\u00e1ga - hangs\u00falyozta T\u00e1llai Andr\u00e1s. M\u00edg 2011-ben 180 milli\u00e1rd forint maradt az \u00e9rintettekn\u00e9l, addig 2019-ben m\u00e1r 332 milli\u00e1rd forint.\n\u00a0\u00a0\u00a0 Az \u00e1llamtitk\u00e1r a kor\u00e1bbi \u00e9vekb\u0151l k\u00e9t kedvez\u0151 korm\u00e1nyzati int\u00e9zked\u00e9st emelt ki, amelyek magyar\u00e1zatot adhatnak arra, hogyan is n\u0151tt nyolc \u00e9v alatt majdnem a k\u00e9tszeres\u00e9re a csal\u00e1dokn\u00e1l hagyott p\u00e9nz\u00f6sszeg. M\u00e9g 2014-ben l\u00e9pett \u00e9letbe az a rendelkez\u00e9s, amely lehet\u0151v\u00e9 tette, hogy a sz\u00fcl\u0151k a szem\u00e9lyi j\u00f6vedelemad\u00f3juk mellett a j\u00e1rul\u00e9kaikat is cs\u00f6kkenthess\u00e9k - id\u00e9zte fel T\u00e1llai Andr\u00e1s, hozz\u00e1t\u00e9ve, hogy tavaly ezen a c\u00edmen \u00f6sszess\u00e9g\u00e9ben t\u00f6bb mint 57 milli\u00e1rd forint maradt a csal\u00e1dokn\u00e1l.\n\u00a0\u00a0\u00a0 A k\u00f6vetkez\u0151 ad\u00f3t\u00f6rt\u00e9nelmi l\u00e9p\u00e9s a k\u00e9tgyermekesek csal\u00e1di ad\u00f3kedvezm\u00e9ny\u00e9nek a megdupl\u00e1z\u00e1sa volt - fogalmazott az \u00e1llamtitk\u00e1r, hozz\u00e1t\u00e9ve: a kedvezm\u00e9nyrendszer 2016-t\u00f3l kezd\u0151d\u0151en \u00e9ppen 2019-ben teljesedett ki, amikor is m\u00e1r havi 40 ezer forintot hagyott az \u00e9rintettekn\u00e9l.\n\u00a0\u00a0\u00a0 T\u00e1llai Andr\u00e1s kit\u00e9rt a tavalyi csal\u00e1dv\u00e9delmi akci\u00f3terv id\u00e9n \u00e9letbe l\u00e9pett elem\u00e9re, amely szerint a n\u00e9gy vagy t\u00f6bb gyermeket v\u00e1llal\u00f3 any\u00e1kt\u00f3l j\u00f6vedelm\u00fck ut\u00e1n az \u00e1llam m\u00e1r egyetlen fill\u00e9r szem\u00e9lyi j\u00f6vedelemad\u00f3t sem v\u00e1r. J\u00falius 1-t\u0151l m\u00e9g egy \u00fajabb elemmel b\u0151v\u00fclt a csal\u00e1di kedvezm\u00e9nyek k\u00f6re, az\u00f3ta ugyanis m\u00e1r a teljes egy\u00e9ni j\u00e1rul\u00e9k \u00f6sszeg\u00e9b\u0151l ig\u00e9nybe vehet\u0151 a kedvezm\u00e9ny.\n\u00a0\u00a0\u00a0 Az int\u00e9zked\u00e9sek alapj\u00e1n nem v\u00e9letlen, hogy az Eur\u00f3pai Uni\u00f3ban p\u00e9lda\u00e9rt\u00e9k\u0171 modellk\u00e9nt tartj\u00e1k sz\u00e1mon a magyar csal\u00e1dbar\u00e1t ad\u00f3rendszert - sz\u00f6gezte le az \u00e1llamtitk\u00e1r.\n\n\n2020. okt\u00f3ber 25.\n\n"}]