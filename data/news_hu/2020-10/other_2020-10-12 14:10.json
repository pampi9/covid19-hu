[{"date": "2020-10-12 14:10", "url": "https://koronavirus.gov.hu/cikkek/csaknem-szaz-rendori-intezkedes-volt-hetvegen", "h1": "Csaknem sz\u00e1z rend\u0151ri int\u00e9zked\u00e9s volt a h\u00e9tv\u00e9g\u00e9n", "body": "\nA h\u00e9tv\u00e9g\u00e9n 99 esetben int\u00e9zkedtek a rend\u0151r\u00f6k a v\u00e9delmi int\u00e9zked\u00e9sek megszeg\u00e9se miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: 35 alkalommal az\u00e9rt j\u00e1rtak el, mert a t\u00f6megk\u00f6zleked\u00e9si eszk\u00f6z\u00f6n utaz\u00f3k nem vagy nem megfelel\u0151 m\u00f3don viselt\u00e9k a maszkot, 33 embert figyelmeztettek, kett\u0151vel szemben szab\u00e1lys\u00e9rt\u00e9si feljelent\u00e9st tettek. Hatvann\u00e9gy esetben az\u00e9rt int\u00e9zkedtek, mert \u00fczletben, vend\u00e9gl\u00e1t\u00f3helyen vagy m\u00e1s k\u00f6zint\u00e9zm\u00e9nyben nem tartott\u00e1k be a v\u00e9delmi szab\u00e1lyokat. Emiatt 54 figyelmeztet\u00e9s mellett 7 helysz\u00edni b\u00edrs\u00e1got r\u00f3ttak ki, h\u00e1rom embert feljelentettek.\n\u00a0\u00a0\u00a0\u00a0A h\u00e9tv\u00e9g\u00e9n szem\u00e9lyforgalomban az orsz\u00e1gon val\u00f3 \u00e1thalad\u00e1s szab\u00e1lyainak megs\u00e9rt\u00e9se miatt 61 esetben int\u00e9zkedtek, a vend\u00e9gl\u00e1t\u00f3 helyeken mind\u00f6ssze egyszer tapasztalt\u00e1k a korl\u00e1tozott nyitva tart\u00e1s megszeg\u00e9s\u00e9t - tette hozz\u00e1.\n\u00a0\u00a0\u00a0\u00a0K\u00f6z\u00f6lte, hogy h\u00e9tf\u0151 reggel 7 \u00f3rakor a magyar-szlov\u00e1k hat\u00e1ron megny\u00edlt a Cered \u00e9s Tajti k\u00f6z\u00f6tti \u00e1tkel\u0151, ahol naponta k\u00e9t alkalommal - reggel 7-9 \u00f3ra k\u00f6z\u00f6tt, valamint d\u00e9lut\u00e1n 16-18 \u00f3ra k\u00f6z\u00f6tt - biztos\u00edtott a hat\u00e1r\u00e1tl\u00e9p\u00e9si lehet\u0151s\u00e9g a k\u00e9toldal\u00fa szem\u00e9lyforgalom sz\u00e1m\u00e1ra. A ceredivel egy\u00fctt N\u00f3gr\u00e1d megy\u00e9ben n\u00e9gy hat\u00e1r\u00e1tkel\u0151hely van a szem\u00e9ly-, egy a nemzetk\u00f6zi teherforgalom sz\u00e1m\u00e1ra.\n\u00a0\u00a0\u00a0\u00a0Kit\u00e9rt arra, hogy az orsz\u00e1g hat\u00e1r\u00e1n z\u00f6kken\u0151menetesen lehet be- \u00e9s kil\u00e9pni, de kisebb v\u00e1rakoz\u00e1si id\u0151vel kell sz\u00e1molni k\u00e9t helyen: a teherforgalomban a csan\u00e1dpalotai aut\u00f3p\u00e1lya hat\u00e1r\u00e1tkel\u0151n\u00e9l, bel\u00e9p\u0151 oldalon 3 \u00f3r\u00e1t, a szem\u00e9lyforgalomban a beregsur\u00e1nyi k\u00f6z\u00fati hat\u00e1r\u00e1tkel\u0151n\u00e9l, a bel\u00e9p\u0151 oldalon 2 \u00f3r\u00e1t kell v\u00e1rni.\n\u00a0\u00a0\u00a0\u00a0Kiss R\u00f3bert ismertette: a h\u00e9tv\u00e9g\u00e9n 4792 hat\u00f3s\u00e1gi h\u00e1zi karant\u00e9nt rendeltek el, k\u00f6z\u00fcl\u00fck 1426-ot a Magyarorsz\u00e1gra t\u00f6rt\u00e9nt bel\u00e9p\u00e9sek sor\u00e1n. Az \u00e9rv\u00e9nyben l\u00e9v\u0151 hat\u00f3s\u00e1gi h\u00e1zi karant\u00e9nok sz\u00e1ma 21 491, a rend\u0151r\u00f6k a h\u00e9tv\u00e9g\u00e9n 22 719 esetben ellen\u0151rizt\u00e9k a karant\u00e9n szab\u00e1lyainak betart\u00e1s\u00e1t.\n\u00a0\u00a0\u00a0\u00a0A karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1snak 1095 regisztr\u00e1lt felhaszn\u00e1l\u00f3ja van. K\u00f6zl\u00e9se szerint 493-ra n\u0151tt a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma, amelyekben 90 gyan\u00fas\u00edtottat hallgattak ki.\n\u00a0\u00a0\u00a0\u00a0Az alezredes sz\u00f3lt arr\u00f3l is, hogy szombaton m\u00f3dosult a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet, eszerint a j\u00e1t\u00e9kkaszin\u00f3k \u00e9s a k\u00e1rtyatermek ter\u00fclet\u00e9n 23 \u00e9s 6 \u00f3ra k\u00f6z\u00f6tt az ott foglalkoztatottak, az \u00fczemeltet\u0151 k\u00e9pvisel\u0151i, valamint a m\u0171szaki feladatokat ell\u00e1t\u00f3 szem\u00e9lyek kiv\u00e9tel\u00e9vel tilos tart\u00f3zkodni.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a maszkvisel\u00e9si szab\u00e1lyainak megszeg\u00e9se miatt szeptember 21. \u00f3ta 1140 elj\u00e1r\u00e1st folytattak, 413 emberrel szemben az\u00e9rt, mert t\u00f6megk\u00f6zleked\u00e9si eszk\u00f6z\u00f6n, 727 emberrel szemben az\u00e9rt, mert \u00fczletekben, k\u00f6zint\u00e9zm\u00e9ny ter\u00fclet\u00e9n nem tartott\u00e1k be azokat. 975 embert figyelmeztettek, 69 helysz\u00edni b\u00edrs\u00e1got szabtak ki, 96 f\u0151vel szemben tettek szab\u00e1lys\u00e9rt\u00e9si feljelent\u00e9st.\n\n\nMTI 2020. okt\u00f3ber 12.\n\n"}]