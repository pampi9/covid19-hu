[{"date": "2020-10-09 12:41", "url": "https://koronavirus.gov.hu/cikkek/eredmenyesek-kormanyzati-tamogatasbol-megvalosulo-hazai-gyogyszeripari-fejlesztesek", "h1": "Eredm\u00e9nyesek a korm\u00e1nyzati t\u00e1mogat\u00e1sb\u00f3l megval\u00f3sul\u00f3, hazai gy\u00f3gyszeripari fejleszt\u00e9sek", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) vezet\u00e9s\u00e9vel m\u00e1rcius \u00f3ta zajlanak az eg\u00e9szs\u00e9g\u00fcgyi v\u00e9dekez\u00e9s hat\u00e9konys\u00e1g\u00e1nak n\u00f6vel\u00e9s\u00e9t szolg\u00e1l\u00f3 kutat\u00e1s-fejleszt\u00e9si programok. A korm\u00e1ny megb\u00edz\u00e1s\u00e1b\u00f3l \u00e9s finansz\u00edroz\u00e1s\u00e1val megval\u00f3sul\u00f3 fejleszt\u00e9seknek k\u00f6sz\u00f6nhet\u0151en m\u00e1r k\u00e9tf\u00e9le, a nemzetk\u00f6zi gyakorlatban bev\u00e1lt gy\u00f3gyszer vethet\u0151 be a magyar betegek kezel\u00e9s\u00e9ben. Megkezd\u0151d\u00f6tt a remdesivir hazai gy\u00e1rt\u00e1sa, \u00e9s m\u00e1r \u00fczemi l\u00e9pt\u00e9kben k\u00e9sz\u00fcl a haz\u00e1nkban el\u0151\u00e1ll\u00edtott favipiravir is.\n\n\n\u201eM\u00e1s vil\u00e1gm\u00e9ret\u0171 kih\u00edv\u00e1sokhoz hasonl\u00f3an a v\u00edrusv\u00e1ls\u00e1ggal val\u00f3 sikeres megk\u00fczd\u00e9s kulcsa is az innov\u00e1ci\u00f3. Az ITM \u00e1ltal koordin\u00e1lt t\u00f6bb mint h\u00fasz projekt k\u00f6z\u00f6tt megtal\u00e1lhat\u00f3k a v\u00edrus terjed\u00e9s\u00e9t vizsg\u00e1l\u00f3 m\u00e9r\u00e9sek, a v\u00e9dekez\u00e9st seg\u00edt\u0151 eszk\u00f6zfejleszt\u00e9sek, a betegek fel\u00e9p\u00fcl\u00e9s\u00e9t t\u00e1mogat\u00f3 kutat\u00e1sok, fejleszt\u00e9sek is. Az \u00fajabb magyar gy\u00f3gyszerfejleszt\u00e9si sikerek l\u00e1tv\u00e1nyos jelei a hazai kutat\u00e1sok hat\u00e9konys\u00e1g\u00e1nak, a v\u00e1llalati \u00e9s egyetemi szak\u00e9rt\u0151k vil\u00e1gsz\u00ednvonal\u00fa tud\u00e1s\u00e1nak, p\u00e9ld\u00e1s egy\u00fcttm\u0171k\u00f6d\u00e9si k\u00e9szs\u00e9g\u00e9nek\u201d - jelentette ki B\u00f3dis J\u00f3zsef, a t\u00e1rca fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra.\nA Richter Gedeon Zrt. m\u00e1r tavasszal lehet\u0151s\u00e9get kapott a koronav\u00edrus kezel\u00e9s\u00e9ben bizony\u00edtottan hat\u00e1sos remdesivir hazai fejleszt\u00e9s\u00e9re. A hat\u00f3anyag klinikailag igazolt m\u00f3don gyors\u00edtja a betegek gy\u00f3gyul\u00e1s\u00e1t, trendszer\u0171en cs\u00f6kkenti a hal\u00e1loz\u00e1si ar\u00e1nyt. A korm\u00e1nyzati forr\u00e1sb\u00f3l finansz\u00edrozott fejleszt\u00e9s eredm\u00e9nyek\u00e9nt legy\u00e1rtott gy\u00f3gyszereket a c\u00e9g \u00e1tadja a magyar \u00e1llamnak. A jelenleg a gy\u00e1rt\u00f3 rakt\u00e1r\u00e1ban v\u00e1rakoz\u00f3, klinikai vizsg\u00e1lathoz felhaszn\u00e1lhat\u00f3 kiszerelt mennyis\u00e9g mintegy 250 beteg kezel\u00e9s\u00e9t teszi lehet\u0151v\u00e9. Okt\u00f3ber v\u00e9g\u00e9ig \u00f6sszesen t\u00f6bb mint 800 betegnek elegend\u0151 gy\u00f3gyszer \u00e1ll majd rendelkez\u00e9sre. A projekt mintegy 400 milli\u00f3 forint t\u00e1mogat\u00e1ssal val\u00f3sulhat meg.\nAz innov\u00e1ci\u00f3s t\u00e1rca els\u0151 k\u00f6rben, m\u00e9g tavasszal 3 milli\u00e1rd forintot k\u00fcl\u00f6n\u00edtett el a koronav\u00edrussal kapcsolatos kutat\u00e1s-fejleszt\u00e9si feladatokra.\u00a0 A t\u00e1mogatott projektek - a ter\u00e1pi\u00e1s m\u00f3dszerek kidolgoz\u00e1s\u00e1t\u00f3l a l\u00e9legeztet\u0151-eszk\u00f6z\u00f6k sorozatgy\u00e1rt\u00e1s\u00e1n \u00e1t a matematikai modellez\u00e9sen alapul\u00f3 j\u00e1rv\u00e1ny\u00fcgyi elemz\u00e9sekig - a tervezett \u00fctemben haladnak el\u0151re. A Befektet\u00e9s a j\u00f6v\u0151be p\u00e1ly\u00e1zati felh\u00edv\u00e1sban 7 milli\u00e1rd forint forr\u00e1s volt el\u00e9rhet\u0151 a n\u00e9peg\u00e9szs\u00e9g\u00fcgyi szempontb\u00f3l jelent\u0151s diagnosztikai \u00e9s ter\u00e1pi\u00e1s elj\u00e1r\u00e1sok, \u00faj technol\u00f3gi\u00e1k, term\u00e9kek \u00e9s szolg\u00e1ltat\u00e1sok fejleszt\u00e9s\u00e9hez. A ki\u00edr\u00e1sra be\u00e9rkezett t\u00f6bb mint f\u00e9lsz\u00e1z projektjavaslat formai ellen\u0151rz\u00e9se \u00e9s szakmai v\u00e9lem\u00e9nyez\u00e9se zajlik. \u00c1ltal\u00e1nosabb c\u00e9l\u00fa eg\u00e9szs\u00e9ggazdas\u00e1gi \u00e9s eg\u00e9szs\u00e9gipari beruh\u00e1z\u00e1sokra tov\u00e1bbi k\u00e9t p\u00e1ly\u00e1zatban \u00f6sszesen 85 milli\u00e1rd forintot biztos\u00edt a korm\u00e1ny.\n\n(ITM Kommunik\u00e1ci\u00f3)\n\n"}]