[{"date": "2020-10-11 13:12", "url": "https://koronavirus.gov.hu/cikkek/szlavik-mindenkinek-javasolt-az-influenza-elleni-vedooltas", "h1": "Szl\u00e1vik: mindenkinek javasolt az influenza elleni v\u00e9d\u0151olt\u00e1s", "body": "\nA koronav\u00edrus-j\u00e1rv\u00e1nyra tekintettel mindenkinek javasolja a j\u00f6v\u0151 h\u00e9tt\u0151l el\u00e9rhet\u0151 influenza elleni olt\u00e1sok bead\u00e1s\u00e1t az D\u00e9l-pesti Centrumk\u00f3rh\u00e1z - Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa.\n\nSzl\u00e1vik J\u00e1nos az M1 aktu\u00e1lis csatorn\u00e1nak nyilatkozva kifejtette, az elm\u00falt napokban magas Magyarorsz\u00e1gon a koronav\u00edrussal fert\u0151z\u00f6ttek \u00e9s az elhunytak sz\u00e1ma, \u00e9s tov\u00e1bbi n\u00f6veked\u00e9s v\u00e1rhat\u00f3. Eg\u00e9sz Eur\u00f3p\u00e1ban emelkedik a fert\u0151z\u00f6ttek sz\u00e1ma, fel kell k\u00e9sz\u00fclni, hogy Magyorsz\u00e1gon is hasonl\u00f3an magas sz\u00e1mok lesznek, mint p\u00e9ld\u00e1ul Csehorsz\u00e1gban \u00e9s Rom\u00e1ni\u00e1ban - tette hozz\u00e1.\nA f\u0151orvos hangs\u00falyozta, tov\u00e1bbra is a rizik\u00f3csoportba tartoz\u00f3kra, az id\u0151sekre \u00e9s a kr\u00f3nikus betegs\u00e9gekben szenved\u0151kre kell vigy\u00e1zni, az elhunytak 99 sz\u00e1zal\u00e9ka ugyanis k\u00f6z\u00fcl\u00fck ker\u00fcl ki.\nSzl\u00e1vik J\u00e1nos k\u00fcl\u00f6n\u00f6sen fontosnak nevezte a rizik\u00f3csoportba tartoz\u00f3k megv\u00e9d\u00e9s\u00e9t az influenz\u00e1t\u00f3l, nemzetk\u00f6zi megfigyel\u00e9s szerint ugyanis megdupl\u00e1z\u00f3dik a hal\u00e1loz\u00e1s es\u00e9lye, ha valaki egyszerre szenved koronav\u00edrus- \u00e9s influenzafert\u0151z\u00e9sben.\nKiemelte, az influenza elleni v\u00e9d\u0151olt\u00e1sok megb\u00edzhat\u00f3ak, biztons\u00e1gosak, azokat csak a l\u00e1zas, beteg, illetve az olt\u00e1sra allergi\u00e1s embereknek nem szabad beadni. \u00a0\u00a0\u00a0\u00a0\nSz\u00f3lt arr\u00f3l is, h\u00e9tf\u0151n kezd\u0151dnek meg a remdesivir nev\u0171 hat\u00f3anyag klinikai vizsg\u00e1latai a D\u00e9l-pesti Centrumk\u00f3rh\u00e1zban, mivel ez a hat\u00f3anyag eddig hat\u00e9konynak bizonyult az \u00fajfajta koronav\u00edrussal szemben.\nMagyarorsz\u00e1gon az elm\u00falt h\u00f3napokban is el\u00e9rhet\u0151 volt t\u00f6bbf\u00e9le v\u00edrusellenes k\u00e9sz\u00edtm\u00e9ny \u00e9s ez \u00edgy marad a k\u00f6zelj\u00f6v\u0151ben is - f\u0171zte hozz\u00e1.\nA f\u0151orvos k\u00f6z\u00f6lte, a v\u00edrusellenes kezel\u00e9s k\u00f6vetkezt\u00e9ben t\u00f6bb beteg sokkal hamarabb gy\u00f3gyult meg, mint azok, akik nem kapt\u00e1k meg ezeket a gy\u00f3gyszereket, emellett kevesebb es\u00e9llyel ker\u00fcltek intenz\u00edv oszt\u00e1lyra \u00e9s nagyobb val\u00f3sz\u00edn\u0171s\u00e9ggel maradnak \u00e9letben. A v\u00edrusellenes k\u00e9sz\u00edtm\u00e9nyek nem csodaszerek, de seg\u00edts\u00e9get ny\u00fajthatnak az id\u0151s betegek gy\u00f3gyul\u00e1s\u00e1ban - mondta, hozz\u00e1t\u00e9ve, a most vizsg\u00e1lt gy\u00f3gyszerek csak a klinikai teszteket k\u00f6vet\u0151en ker\u00fclhetnek a h\u00e1ziorvosokhoz, addig csak k\u00f3rh\u00e1zakban alkalmazhat\u00f3ak.\nSzl\u00e1vik J\u00e1nos ez\u00fattal is al\u00e1h\u00fazta a mindenkori szab\u00e1lyos maszkvisel\u00e9s, a fert\u0151tlen\u00edt\u00e9s \u00e9s a t\u00e1vols\u00e1gtart\u00e1s fontoss\u00e1g\u00e1t. A koronav\u00edrusos esetek sz\u00e1m\u00e1nak emelked\u00e9s\u00e9vel m\u00e9g nagyobb figyelem h\u00e1rul az id\u0151s, kr\u00f3nikusan beteg hozz\u00e1tartoz\u00f3k v\u00e9delm\u00e9re - tette hozz\u00e1.\nA D\u00e9l-pesti Centrumk\u00f3rh\u00e1zr\u00f3l sz\u00f3lva elmondta, jelenleg 180 koronav\u00edrusos beteg fekszik az int\u00e9zm\u00e9nyben, akik k\u00f6z\u00fcl 32-en vannak l\u00e9legeztet\u0151g\u00e9pen. Hangs\u00falyozta, ez a kor\u00e1bbi id\u0151szakhoz k\u00e9pest soknak sz\u00e1m\u00edt, \u00e9s azt mutatja, az esetek sz\u00e1m\u00e1nak emelked\u00e9s\u00e9vel egyre t\u00f6bb id\u0151s, kr\u00f3nikus betegs\u00e9gben szenved\u0151 ker\u00fcl k\u00f3rh\u00e1zba \u00e9s l\u00e9legeztet\u0151g\u00e9pre.\n\nMTI 2020. okt\u00f3ber 11.\n\n"}]