[{"date": "2020-10-23 15:15", "url": "https://koronavirus.gov.hu/cikkek/orban-viktor-reszvetelevel-oktober-23-ulesezett-az-operativ-torzs", "h1": "Orb\u00e1n Viktor r\u00e9szv\u00e9tel\u00e9vel okt\u00f3ber 23-\u00e1n is \u00fcl\u00e9sezett az operat\u00edv t\u00f6rzs", "body": "\nA c\u00e9l az, hogy a magyarok az els\u0151k k\u00f6z\u00f6tt juthassanak koronav\u00edrus elleni, megb\u00edzhat\u00f3 min\u0151s\u00e9g\u0171 vakcin\u00e1hoz - mondta Orb\u00e1n Viktor minisztereln\u00f6k a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki \u00fcl\u00e9se ut\u00e1n a Facebookra felt\u00f6lt\u00f6tt vide\u00f3ban. A korm\u00e1nyf\u0151 hangs\u00falyozta: a maszkvisel\u00e9sen m\u00falik a j\u00e1rv\u00e1ny megf\u00e9kez\u00e9se.\n\nKifejtette: a j\u00e1rv\u00e1ny eg\u00e9sz Eur\u00f3p\u00e1ban emelked\u0151 p\u00e1ly\u00e1n van, Magyarorsz\u00e1gon is, \"nagyj\u00e1b\u00f3l Ausztria magass\u00e1g\u00e1ban vagyunk\".\n\n\nOrb\u00e1n Viktor k\u00f6z\u00f6lte: Magyarorsz\u00e1gon 42 k\u00f3rh\u00e1zban 2209 beteget l\u00e1tnak el, az \"eg\u00e9szs\u00e9g\u00fcgy \u00e1llja a sarat\", ami els\u0151sorban annak k\u00f6sz\u00f6nhet\u0151, hogy az orvosok \u00e9s az \u00e1pol\u00f3k eur\u00f3pai m\u00e9rc\u00e9vel m\u00e9rve is kimagasl\u00f3an teljes\u00edtenek. Ez\u00e9rt a korm\u00e1nyf\u0151 k\u00f6sz\u00f6netet mondott nekik.\nBesz\u00e1molt arr\u00f3l is, hogy az operat\u00edv t\u00f6rzs \u00fcl\u00e9s\u00e9n \u00e1ttekintett\u00e9k a maszkvisel\u00e9s szab\u00e1lyait. Ezzel kapcsolatban \u00fagy fogalmazott: \"adtunk elegend\u0151 t\u00fcrelmi id\u0151t, mindenki meg\u00e9rthette, hogy a maszkvisel\u00e9sen m\u00falik a j\u00e1rv\u00e1ny megf\u00e9kez\u00e9se\".\nOrb\u00e1n Viktor ez\u00e9rt arra utas\u00edtotta Pint\u00e9r S\u00e1ndor bel\u00fcgyminisztert, szerezzen \u00e9rv\u00e9nyt a hat\u00e1lyban l\u00e9v\u0151 jogszab\u00e1lyoknak, \u00e9s \u00e9rje el, hogy a maszkvisel\u00e9s \u00e1ltal\u00e1noss\u00e1 v\u00e1ljon.\nA tan\u00e1cskoz\u00e1son sz\u00f3 volt az influenzaolt\u00e1sr\u00f3l is, amely a h\u00e1ziorvosokn\u00e1l \u00e9rhet\u0151 el, ingyenes, a k\u00f6lts\u00e9geit az \u00e1llam fedezi, a beszerz\u00e9s, az ell\u00e1t\u00e1s \u00e9s a kisz\u00e1ll\u00edt\u00e1s pedig folyamatos - mondta a minisztereln\u00f6k, hozz\u00e1t\u00e9ve: a 3 \u00e9vn\u00e9l fiatalabb gyerekek is megkapj\u00e1k az influenza elleni ingyenes v\u00e9d\u0151olt\u00e1st.\nA koronav\u00edrus elleni vakcin\u00e1r\u00f3l az a t\u00e1j\u00e9koztat\u00e1s hangzott el az operat\u00edv t\u00f6rzs \u00fcl\u00e9s\u00e9n, hogy Magyarorsz\u00e1g az \u00f6sszes eur\u00f3pai beszerz\u00e9si programban r\u00e9szt vesz - k\u00f6z\u00f6lte.\nFelsz\u00f3l\u00edtotta ugyanakkor az operat\u00edv t\u00f6rzset, hogy egyidej\u0171leg t\u00e1j\u00e9koz\u00f3djon az orosz \u00e9s a k\u00ednai vakcin\u00e1k el\u0151\u00e1ll\u00edt\u00e1s\u00e1nak \u00e9s beszerz\u00e9s\u00e9nek k\u00f6r\u00fclm\u00e9nyeir\u0151l is.\nUgyanis \"a c\u00e9l az, hogy Magyarorsz\u00e1g polg\u00e1rai min\u00e9l hamarabb, megb\u00edzhat\u00f3 min\u0151s\u00e9gben, de az els\u0151k k\u00f6z\u00f6tt juthassanak koronav\u00edrus elleni vakcin\u00e1hoz\" - hangs\u00falyozta Orb\u00e1n Viktor.\n\nMTI\n\n"}]