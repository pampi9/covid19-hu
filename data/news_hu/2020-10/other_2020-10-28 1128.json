[{"date": "2020-10-28 11:28", "url": "https://koronavirus.gov.hu/cikkek/novak-januartol-akar-csok-teljes-osszege-felveheto-tobbgeneracios-otthonok-letrehozasara", "h1": "Nov\u00e1k: janu\u00e1rt\u00f3l ak\u00e1r a csok teljes \u00f6sszege felvehet\u0151 t\u00f6bbgener\u00e1ci\u00f3s otthonok l\u00e9trehoz\u00e1s\u00e1ra", "body": "\nA koronav\u00edrus-j\u00e1rv\u00e1ny alatt is kiemelten t\u00e1mogatja a korm\u00e1ny a csal\u00e1dokat. Janu\u00e1r elsej\u00e9t\u0151l ak\u00e1r 10 milli\u00f3 forintos t\u00e1mogat\u00e1st is kaphatnak a gyermekv\u00e1llal\u00e1s el\u0151tt \u00e1ll\u00f3 vagy m\u00e1r gyermeket nevel\u0151 fiatalok tet\u0151t\u00e9rbe\u00e9p\u00edt\u00e9ssel megval\u00f3sul\u00f3 \u00faj, t\u00f6bbgener\u00e1ci\u00f3s otthon l\u00e9trehoz\u00e1s\u00e1ra - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerd\u00e1n Budapesten, sajt\u00f3t\u00e1j\u00e9koztat\u00f3n.\n\n\nNov\u00e1k Katalin k\u00f6z\u00f6lte: a korm\u00e1ny t\u00e1mogatja a t\u00f6bbgener\u00e1ci\u00f3s otthonok l\u00e9trehoz\u00e1s\u00e1t, ez\u00e9rt janu\u00e1r elsej\u00e9t\u0151l a csal\u00e1di h\u00e1zak tet\u0151t\u00e9r-be\u00e9p\u00edt\u00e9s\u00e9hez is ig\u00e9nybe vehet\u0151 a csal\u00e1di otthonteremt\u00e9si t\u00e1mogat\u00e1s (csok) ak\u00e1r maxim\u00e1lis \u00f6sszege. \u00a0\u00a0\u00a0\u00a0\nA miniszter gyakori \u00e9lethelyzetnek nevezte, hogy egy csal\u00e1dban a csal\u00e1di h\u00e1z tet\u0151ter\u00e9t be\u00e9p\u00edten\u00e9 egy fiatal p\u00e1r, hogy ott nevelj\u00e9k gyermekeiket. \u00a0\u00a0\u00a0\n\u00a0\u0150k egy gyermek v\u00e1llal\u00e1sa vagy nevel\u00e9se eset\u00e9n 600 ezer forintot, k\u00e9t gyermekn\u00e9l 2,6 milli\u00f3, h\u00e1rom gyermekn\u00e9l 10 milli\u00f3 forintot vehetnek ig\u00e9nybe vissza nem fizetend\u0151 t\u00e1mogat\u00e1sk\u00e9nt - mondta. \u00a0\u00a0\u00a0\u00a0\nP\u00e9ldak\u00e9nt eml\u00edtette: amennyiben egy k\u00e9t gyermeket nevel\u0151 csal\u00e1d v\u00e1llal egy harmadikat, akkor a 10 milli\u00f3 forintos \u00f6sszeget veheti ig\u00e9nybe. Hozz\u00e1tette, hogy m\u00e1r megsz\u00fcletett gyermekn\u00e9l a sz\u00fcl\u0151k minden \u00e9letkorban ig\u00e9nyelhetik a t\u00e1mogat\u00e1st, ha el\u0151re v\u00e1llalnak gyermeket, akor az \u00e9letkori hat\u00e1r 40 \u00e9v. \u00a0\u00a0\u00a0\u00a0\n\nA tov\u00e1bbi felt\u00e9telekr\u0151l sz\u00f3lva elmondta: a t\u00e1mogat\u00e1s \u00f6n\u00e1ll\u00f3, k\u00fcl\u00f6n bej\u00e1rat\u00fa otthonra vehet\u0151 fel, amelynek van konyh\u00e1ja, f\u00fcrd\u0151szob\u00e1ja \u00e9s lak\u00f3tere. Az alapter\u00fcletnek egy gyermek eset\u00e9ben legal\u00e1bb 40 n\u00e9gyzetm\u00e9ternek, kett\u0151 eset\u00e9n 50-nek, h\u00e1rom vagy t\u00f6bb gyermekn\u00e9l pedig legal\u00e1bb 60 n\u00e9gyzetm\u00e9ternek kell lennie - r\u00e9szletezte. \u00a0\u00a0\u00a0\u00a0\nSzint\u00e9n felt\u00e9tel, hogy nem lehet ugyanaz a tulajdonosa a f\u00f6ldszinti \u00e9s a tet\u0151t\u00e9ri lak\u00e1snak - jelezte, hozz\u00e1t\u00e9ve, hogy jellemz\u0151en a sz\u00fcl\u0151k, nagysz\u00fcl\u0151k \u00e9lnek a lenti \u00e9lett\u00e9rben, a fentiben pedig a gyermeket nevel\u0151 vagy v\u00e1llal\u00f3 fiatalok.\u00a0 \u00a0\n\nNov\u00e1k Katalin felh\u00edvta a figyelmet arra is, hogy ehhez a t\u00e1mogat\u00e1shoz ig\u00e9nybe vehet\u0151 a maximum 15 milli\u00f3 forintos, kamatt\u00e1mogatott csokk\u00f6lcs\u00f6n is. A teljes 15 milli\u00f3 forintos k\u00f6lcs\u00f6n havi t\u00f6rleszt\u0151 r\u00e9szlete 72 ezer forint, az ak\u00e1r m\u00e1r k\u00e9t gyermek nevel\u00e9se, v\u00e1llal\u00e1sa eset\u00e9n felvehet\u0151 10 milli\u00f3 forintos k\u00f6lcs\u00f6nre havonta 48 ezer forintot kell fizetni - ismertette. \u00a0\u00a0\u00a0\u00a0\nAzt mondta: a k\u00f6lcs\u00f6nt ig\u00e9nyl\u0151 csal\u00e1doknak \u00edgy kevesebbet kell t\u00f6rleszt\u0151r\u00e9szletk\u00e9nt fizetni\u00fck, mint egy sz\u00e1mukra sz\u00fcks\u00e9ges lak\u00e1s b\u00e9rleti d\u00edj\u00e1\u00e9rt. \u00a0\u00a0\u00a0\u00a0\nNov\u00e1k Katalin hangs\u00falyozta: Magyarorsz\u00e1g legnagyobb otthonteremt\u00e9si programj\u00e1nak c\u00e9lja, hogy mindenki saj\u00e1t tulajdon\u00fa otthonban \u00e9lhessen, a fiatalok ott v\u00e1rhass\u00e1k, nevelhess\u00e9k gyermekeiket. \u00a0\u00a0\u00a0\u00a0\nEml\u00e9keztetett: ezt a c\u00e9lt szolg\u00e1lja az \u00faj \u00e9p\u00edt\u00e9si ingatlanok \u00e9rt\u00e9kes\u00edt\u00e9si \u00e1f\u00e1j\u00e1nak 5 sz\u00e1zal\u00e9kra cs\u00f6kkent\u00e9se, illetve a teljes \u00e1famentess\u00e9g azoknak, akik \u00faj \u00e9p\u00edt\u00e9s\u0171 ingatlant v\u00e1s\u00e1rolnak csokkal, tov\u00e1bb\u00e1 a csokkal v\u00e1s\u00e1rolt \u00faj \u00e9s haszn\u00e1lt lak\u00e1s v\u00e1s\u00e1rl\u00e1sa eset\u00e9n az illet\u00e9kmentess\u00e9g, valamint az otthonfel\u00faj\u00edt\u00e1si program. \u00a0\u00a0\u00a0\u00a0\nEgy\u00fattal k\u00f6z\u00f6lte: kedden beny\u00fajtott\u00e1k az Orsz\u00e1ggy\u0171l\u00e9snek az \u00e1facs\u00f6kkent\u00e9sr\u0151l \u00e9s az illet\u00e9kmentess\u00e9gr\u0151l sz\u00f3l\u00f3 t\u00f6rv\u00e9nyjavaslatot, amely miniszterk\u00e9nt az els\u0151, a nev\u00e9hez k\u00f6t\u0151d\u0151 javaslat. \u00a0\u00a0\u00a0\u00a0\nNov\u00e1k Katalin k\u00e9rd\u00e9sre v\u00e1laszolva k\u00f6z\u00f6lte: a t\u00f6bbgener\u00e1ci\u00f3s otthon l\u00e9trehoz\u00e1s\u00e1nak t\u00e1mogat\u00e1sa kiz\u00e1r\u00f3lag a tet\u0151t\u00e9rbe\u00e9p\u00edt\u00e9sre vonatkozik, hozz\u00e1\u00e9p\u00edt\u00e9s eset\u00e9n b\u0151v\u00edt\u00e9sre vonatkoz\u00f3 csokot lehet ig\u00e9nyelni.\u00a0 \u00a0\u00a0\n\n\nMTI 2020. okt\u00f3ber 28.\n\n"}]