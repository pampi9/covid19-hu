[{"date": "2020-10-14 08:50", "url": "https://koronavirus.gov.hu/cikkek/varga-mihaly-beruhazasok-gyorsitasarol-es-tamogatasarol-targyalt-gazdasagvedelmi-operativ", "h1": "Varga Mih\u00e1ly: beruh\u00e1z\u00e1sok gyors\u00edt\u00e1s\u00e1r\u00f3l \u00e9s t\u00e1mogat\u00e1s\u00e1r\u00f3l t\u00e1rgyalt a Gazdas\u00e1gv\u00e9delmi operat\u00edv t\u00f6rzs", "body": "\nBeruh\u00e1z\u00e1sok gyors\u00edt\u00e1s\u00e1r\u00f3l \u00e9s t\u00e1mogat\u00e1s\u00e1r\u00f3l t\u00e1rgyalt a Gazdas\u00e1gv\u00e9delmi operat\u00edv t\u00f6rzs keddi \u00fcl\u00e9s\u00e9n - jelentette be\u00a0Varga\u00a0Mih\u00e1ly p\u00e9nz\u00fcgyminiszter a Facebookra felt\u00f6lt\u00f6tt vide\u00f3ban.\n\n\nAz \u00e1llami beruh\u00e1z\u00e1sokat gyors\u00edtj\u00e1k azzal, hogy \u00fajabb eszk\u00f6z\u00f6kkel egyszer\u0171s\u00edtik \u00e9s teszik hat\u00e9konyabb\u00e1 a k\u00f6zbeszerz\u00e9si ellen\u0151rz\u00e9seket; tov\u00e1bb fejlesztik az elektronikus k\u00f6zbeszerz\u00e9si rendszert, amely egyben a piaci versenyt is er\u0151s\u00edteni fogja - sorolta.\n\u00a0\u00a0\u00a0\u00a0A kutat\u00e1s-fejleszt\u00e9shez, innov\u00e1ci\u00f3hoz kapcsol\u00f3d\u00f3 \u00e1llami projekteket, beruh\u00e1z\u00e1sokat is mentes\u00edtik a bonyolult adminisztr\u00e1ci\u00f3s szab\u00e1lyok al\u00f3l, \u00edgy ezek a fejleszt\u00e9sek szint\u00e9n gyorsabban, olcs\u00f3bban tudnak majd megval\u00f3sulni - tette hozz\u00e1.\n\u00a0\u00a0\u00a0\u00a0A v\u00e1llalkoz\u00e1sok beruh\u00e1z\u00e1s\u00e1t seg\u00edt\u0151 l\u00e9p\u00e9s 164 kisv\u00e1llalkoz\u00e1s sz\u00e1m\u00e1ra jelent j\u00f3 h\u00edrt, a k\u00f6lts\u00e9gvet\u00e9sb\u0151l \u00fajabb forr\u00e1sokat rendeltek ugyanis a beruh\u00e1z\u00e1sok t\u00e1mogat\u00e1s\u00e1ra - mondta a p\u00e9nz\u00fcgyminiszter.\n\u00a0\u00a0\u00a0\u00a0Ismertette, hogy a kis- \u00e9s k\u00f6z\u00e9pv\u00e1llalkoz\u00e1sok eszk\u00f6zberuh\u00e1z\u00e1sait t\u00e1mogat\u00f3 p\u00e1ly\u00e1zat keret\u00e9t az eredeti 4,5 milli\u00e1rd forintr\u00f3l 7,1 milli\u00e1rd forintra emelt\u00e9k, ebb\u0151l a c\u00e9gek g\u00e9peket, informatikai berendez\u00e9seket v\u00e1s\u00e1rolhatnak, \u00e9s technol\u00f3giai fejleszt\u00e9seket val\u00f3s\u00edthatnak majd meg. A t\u00e1mogat\u00e1sokkal\u00a0\u00a014 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sulhat meg a k\u00f6vetkez\u0151 id\u0151szakban.\n\u00a0\u00a0\u00a0\u00a0A c\u00e9l, hogy a beruh\u00e1z\u00e1sokat egyszerre \u00f6szt\u00f6n\u00f6zz\u00e9k a v\u00e1llalkoz\u00e1sok \u00e9s az \u00e1llam oldal\u00e1r\u00f3l is. A k\u00f6lts\u00e9gvet\u00e9si politika partner ebben. A feladat most az, hogy a k\u00f6lts\u00e9gvet\u00e9sb\u0151l minden egyes fejleszt\u00e9sre sz\u00e1nt forint \u00fagy hasznosuljon, hogy abb\u00f3l a magyar gazdas\u00e1g profit\u00e1l - mondta\u00a0Varga\u00a0Mih\u00e1ly.\n\n\nMTI 2020. okt\u00f3ber 13.\n\n"}]