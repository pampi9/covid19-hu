[{"date": "2020-10-10 14:41", "url": "https://koronavirus.gov.hu/cikkek/orszagos-tisztifoorvos-kiemelten-kell-ugyelni-az-idosekre-es-kronikus-betegsegben-szenvedokre", "h1": "Orsz\u00e1gos tisztif\u0151orvos: kiemelten kell \u00fcgyelni az id\u0151sekre \u00e9s a kr\u00f3nikus betegs\u00e9gben szenved\u0151kre", "body": "\nEgy\u00e9rtelm\u0171en a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak felsz\u00e1ll\u00f3 szakasza figyelhet\u0151 meg Magyarorsz\u00e1gon, amelyben kiemelten \u00fcgyelni kell az id\u0151sekre \u00e9s a kr\u00f3nikus betegs\u00e9gben szenved\u0151kre - mondta az orsz\u00e1gos tisztif\u0151orvos az M1 aktu\u00e1lis csatorn\u00e1nak nyilatkozva.\n\n\u00a0\nM\u00fcller Cec\u00edlia eml\u00e9keztetett, az elm\u00falt 24 \u00f3r\u00e1ban 1374 esettel n\u0151tt az igazolt fert\u0151z\u00f6ttek sz\u00e1ma \u00e9s 20 \u00e1llampolg\u00e1r hunyt el a v\u00edrussal \u00f6sszef\u00fcgg\u00e9sben.\n\u00a0\u00a0\u00a0\u00a0Kiemelte: 1174-en szorulnak k\u00f3rh\u00e1zi kezel\u00e9sre, 110-en vannak l\u00e9legeztet\u0151g\u00e9pen, ami jelent\u0151s \u00e9s folyamatos emelked\u00e9st mutat.\n\u00a0\u00a0\u00a0\u00a0A tisztif\u0151orvos elmondta, az elhunytak mind 60 \u00e9v felettiek voltak, akik valamilyen kr\u00f3nikus betegs\u00e9gben szenvedtek.\n\u00a0\u00a0\u00a0\u00a0Nagyon fontos, hogy ne lazuljon a v\u00e9dekez\u00e9s, tov\u00e1bbra is ki kell tartani a maszkvisel\u00e9s, a t\u00e1vols\u00e1gtart\u00e1s \u00e9s a k\u00e9zfert\u0151tlen\u00edt\u00e9s mellett, az id\u0151sekre, kr\u00f3nikus betegekre pedig k\u00fcl\u00f6n\u00f6sen vigy\u00e1zni kell - h\u00fazta al\u00e1 M\u00fcller Cec\u00edlia.\n\u00a0\u00a0\u00a0\u00a0Hangs\u00falyozta, hogy a j\u00e1rv\u00e1nyban eddig elhunytak t\u00f6bb mint 50 sz\u00e1zal\u00e9k\u00e1n\u00e1l azonos\u00edtanak valamilyen sz\u00edv- \u00e9s \u00e9rrendszeri betegs\u00e9get, valamint sz\u00e1mosan szenvedtek daganatos, vagy valamilyen anyagcsere megbeteged\u00e9sben, p\u00e9ld\u00e1ul cukorbetegs\u00e9gben.\n\u00a0\u00a0\u00a0\u00a0Sz\u00e1mukra k\u00fcl\u00f6n\u00f6sen magas kock\u00e1zatot jelent a koronav\u00edrus, ugyanis sok esetben szorulnak k\u00f3rh\u00e1zi kezel\u00e9sre, amelynek sor\u00e1n l\u00e9legeztet\u0151g\u00e9pre is kell ker\u00fclni\u00fck - tette hozz\u00e1.\n\u00a0\u00a0\u00a0\u00a0A tisztif\u0151orvos nagyon fontosnak nevezte, hogy a koronav\u00edrusb\u00f3l otthon gy\u00f3gyul\u00f3k ism\u00e9telten jelezzenek h\u00e1ziorvosuknak, amennyiben romlik eg\u00e9szs\u00e9gi \u00e1llapotuk, p\u00e9ld\u00e1ul neh\u00e9z l\u00e9gz\u00e9st, magas l\u00e1zat tapasztalnak.\n\u00a0\u00a0\u00a0\u00a0S\u00falyosabb t\u00fcnetek eset\u00e9n mindenk\u00e9ppen ig\u00e9nybe kell venni a k\u00f3rh\u00e1zi kezel\u00e9st, mert az \u00fagynevezett k\u00f6z\u00e9ps\u00falyos \u00e1llapot nagyon gyorsan v\u00e1ltozhat, \u00e9s akkor m\u00e1r intenz\u00edv ter\u00e1pi\u00e1ra van sz\u00fcks\u00e9g - mondta.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra is, hogy a PCR-tesztek sz\u00e1ma folyamatosan n\u0151, \u00e9s tov\u00e1bbra is b\u0151v\u00edtik a kapacit\u00e1sokat, \u00edgy a tesztel\u00e9st mindenkin elv\u00e9gzik, akinek arra sz\u00fcks\u00e9ge van.\n\u00a0\u00a0\u00a0\u00a0Elmondta, a szoci\u00e1lis otthonokat viszonylag j\u00f3l k\u00f6r\u00fclhat\u00e1roltan tudj\u00e1k v\u00e9deni, ugyanakkor teljesen hermetikusan nem tudj\u00e1k lez\u00e1rni az int\u00e9zm\u00e9nyeket, amelyek k\u00f6z\u00fcl jelenleg 45 helyen jelent meg a koronav\u00edrus. A tisztif\u0151orvos hangs\u00falyozta ugyanakkor, hogy az otthonok nem v\u00e1ltak g\u00f3cpontokk\u00e1, a gondozottak mind\u00f6ssze 10 sz\u00e1zal\u00e9ka, az \u00e1pol\u00f3knak pedig kevesebb mint 5 sz\u00e1zal\u00e9ka \u00e9rintett, a 130 k\u00f3rh\u00e1zban kezelt betegb\u0151l pedig senki nincs l\u00e9legeztet\u0151g\u00e9pen.\n\u00a0\u00a0\u00a0\u00a0M\u00fcller Cec\u00edlia az id\u0151seket is nyomat\u00e9kosan arra k\u00e9rte, hogy vigy\u00e1zzanak egym\u00e1sra, ker\u00fclj\u00e9k a zs\u00fafolt helyeket \u00e9s ak\u00e1r k\u00fclter\u00fcleten is viseljenek maszkot. Emellett fontosnak nevezte, hogy az id\u0151sek folyamatosan konzult\u00e1ljanak orvosaikkal megl\u00e9v\u0151 betegs\u00e9geik karbantart\u00e1sa \u00e9rdek\u00e9ben, \u00e9s vitaminbev\u00e9tellel er\u0151s\u00edts\u00e9k immunrendszer\u00fcket.\n\u00a0\u00a0\u00a0\u00a0A tisza\u00fajv\u00e1rosi \u00e9p\u00edtkez\u00e9sen kialakult g\u00f3cpontr\u00f3l sz\u00f3lva elmondta, v\u00e1ltozatlanul h\u00e1rom nagy csoportban izol\u00e1lt\u00e1k az \u00e9rintetteket.\n\u00a0\u00a0\u00a0\u00a0Megjegyezte, dinamikus, \u00f3r\u00e1ra pontos adatszolg\u00e1ltat\u00e1st v\u00e1rnak a k\u00f3rh\u00e1zakt\u00f3l, hiszen nagyon fontos tudniuk az int\u00e9zm\u00e9nyek leterhelts\u00e9g\u00e9t, kapacit\u00e1s\u00e1t.\n\u00a0\u00a0\u00a0\u00a0Az orsz\u00e1gos tisztif\u0151orvos meger\u0151s\u00edtette, tov\u00e1bbra is az a c\u00e9ljuk, hogy a k\u00f3rh\u00e1zakban mindig legal\u00e1bb k\u00e9theti v\u00e9d\u0151felszerel\u00e9s \u00e1lljon rendelkez\u00e9sre.\n\nMTI 2020. okt\u00f3ber 10.\n\n"}]