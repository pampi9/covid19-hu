[{"date": "2020-10-12 12:49", "url": "https://koronavirus.gov.hu/cikkek/tobb-millio-hamis-maszkot-es-covid-tesztet-foglaltak-le-magyarorszagon-stop-akcioban", "h1": "T\u00f6bb milli\u00f3 hamis maszkot \u00e9s COVID-tesztet foglaltak le Magyarorsz\u00e1gon a STOP akci\u00f3ban", "body": "\nT\u00f6bb mint 3,5 milli\u00f3 orvostechnikai eszk\u00f6z, gy\u00f3gyszer, fert\u0151tlen\u00edt\u0151 folyad\u00e9k \u00e9s v\u00e9d\u0151eszk\u00f6z, legink\u00e1bb maszk forgalomba ker\u00fcl\u00e9s\u00e9t akad\u00e1lyozta meg a Nemzeti Ad\u00f3- \u00e9s V\u00e1mhivatal (NAV) a m\u00e1jus 11. \u00e9s j\u00falius 12. k\u00f6z\u00f6tt megrendezett nemzetk\u00f6zi STOP akci\u00f3 keret\u00e9ben - mondta a\u00a0NAV\u00a0v\u00e1mszakmai szakf\u0151igazgat\u00f3ja h\u00e9tf\u0151n Budapesten sajt\u00f3t\u00e1j\u00e9koztat\u00f3n.\n\n\nBakai Krist\u00f3f P\u00e9ter ismertette: a v\u00e1mhat\u00f3s\u00e1g az akci\u00f3 sor\u00e1n csaknem 200 ezer j\u00e1rm\u0171vet \u00e9s 400 ezer szem\u00e9lyt ellen\u0151rz\u00f6tt. Az Orsz\u00e1gos Rend\u0151r-f\u0151kapit\u00e1nys\u00e1ggal, az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zettel (OGY\u00c9I), valamit a Hamis\u00edt\u00e1s Elleni Nemzeti Test\u00fclettel (HENT) egy\u00fcttm\u0171k\u00f6dve lefoglalt\u00e1k, illetve visszatartott\u00e1k a hamis, nem megfelel\u0151 min\u0151s\u00e9g\u0171 term\u00e9keket.\n\u00a0\u00a0\u00a0\u00a0Pom\u00e1zi Gyula, a HENT eln\u00f6khelyettese hangs\u00falyozta, a nem ellen\u0151rz\u00f6tt forr\u00e1sb\u00f3l sz\u00e1rmaz\u00f3 gy\u00f3gyszerek \u00e9s j\u00e1rv\u00e1ny elleni v\u00e9dekez\u00e9st szolg\u00e1l\u00f3 eszk\u00f6z\u00f6k nagy vesz\u00e9lyt jelentenek az emberek eg\u00e9szs\u00e9g\u00e9re, ezen fel\u00fcl megk\u00e1ros\u00edtj\u00e1k a leg\u00e1lis gy\u00e1rt\u00f3kat, illetve a hazai gazdas\u00e1got.\n\u00a0\u00a0\u00a0\u00a0A\u00a0NAV\u00a0v\u00e1mszakmai szakf\u0151igazgat\u00f3ja k\u00f6z\u00f6lte: a nemzetk\u00f6zi STOP akci\u00f3t a koronav\u00edrus-j\u00e1rv\u00e1ny miatt fellend\u00fcl\u0151 illeg\u00e1lis gy\u00f3gyszer-, \u00e9s orvostechnikai eszk\u00f6z kereskedelem visszaszor\u00edt\u00e1sa \u00e9rdek\u00e9ben ind\u00edtotta a V\u00e1m Vil\u00e1gszervezet (VVSZ), mellette t\u00f6bb nemzetk\u00f6zi szervezet \u00e9s a mag\u00e1nszektor \u00e9rintett szerepl\u0151i is r\u00e9szt vettek az ellen\u0151rz\u00e9sekben.\n\u00a0\u00a0\u00a0\u00a0Mint mondta, nemzetk\u00f6zi szinten csaknem 1700 rajta\u00fct\u00e9s t\u00f6rt\u00e9nt, ezek sor\u00e1n t\u00f6bb mint 300 milli\u00f3 egys\u00e9g illeg\u00e1lis forr\u00e1sb\u00f3l sz\u00e1rmaz\u00f3, esetenk\u00e9nt lej\u00e1rt szavatoss\u00e1g\u00fa gy\u00f3gyszert, 47 milli\u00f3 darab hamis\u00edtott orvosi felszerel\u00e9st - maszkokat, keszty\u0171ket, COVID-19 tesztk\u00e9szleteket, h\u0151m\u00e9r\u0151ket \u00e9s v\u00e9d\u0151ruh\u00e1kat -, valamint k\u00f6r\u00fclbel\u00fcl 2,8 milli\u00f3 liter ellen\u0151rizetlen forr\u00e1sb\u00f3l sz\u00e1rmaz\u00f3 k\u00e9zfert\u0151tlen\u00edt\u0151 g\u00e9lt foglaltak le.\n\u00a0\u00a0\u00a0\u00a0A magyarorsz\u00e1gi akci\u00f3 sor\u00e1n \u00e1tvizsg\u00e1ltak t\u00f6bb mint 100 ezer szem\u00e9lyaut\u00f3t, 60 ezern\u00e9l t\u00f6bb teheraut\u00f3t \u00e9s ezern\u00e9l t\u00f6bb kisbuszt, mintegy ezer v\u00edzij\u00e1rm\u0171vet, \u00e9s csaknem 6000 vas\u00fati szerelv\u00e9nyt. Bakai Krist\u00f3f P\u00e9ter hozz\u00e1tette, hogy csemp\u00e9szett cigarett\u00e1t \u00e9s k\u00e1b\u00edt\u00f3szert is tal\u00e1ltak, amit lefoglaltak.\n\u00a0\u00a0\u00a0\u00a0Az akci\u00f3 k\u00f6zvetlen c\u00e9lja a fogyaszt\u00f3k \u00e9s a leg\u00e1lis gazdas\u00e1gi szerepl\u0151k v\u00e9delme, k\u00f6zvetett c\u00e9lja pedig a szervezett b\u0171n\u00f6z\u0151i k\u00f6r\u00f6k finansz\u00edroz\u00e1s\u00e1nak megakad\u00e1lyoz\u00e1sa volt, az ellen\u0151rz\u00e9sekkel a\u00a0NAV\u00a0jelent\u0151sen hozz\u00e1j\u00e1rult a jogszer\u0171, biztons\u00e1gos k\u00f6rnyezet fenntart\u00e1s\u00e1hoz - hangs\u00falyozta a v\u00e1mszakmai szakf\u0151igazgat\u00f3.\n\u00a0\u00a0\u00a0\u00a0Pom\u00e1zi Gyula elmondta: a HENT sok hamis term\u00e9ket tal\u00e1l a gy\u00f3gyszerek, az \u00e9lelmiszerek, illetve a haszn\u00e1lati t\u00e1rgyak k\u00f6z\u00f6tt is, ez\u00e9rt k\u00fcl\u00f6n\u00f6sen fontosnak tartj\u00e1k azokat az akci\u00f3kat, amelyek alkalmasak a hamis\u00edt\u00e1s elleni fell\u00e9p\u00e9sre.\n\u00a0\u00a0\u00a0\u00a0A test\u00fclet eln\u00f6khelyettese felid\u00e9zte a 2019 decembere \u00e9s 2020 j\u00faniusa k\u00f6z\u00f6tt sikeresen lezajlott, az Interpol \u00e9s az Europol \u00e1ltal koordin\u00e1lt IX. OPSON nemzetk\u00f6zi razzi\u00e1t, amelyben 83 orsz\u00e1g r\u00e9szv\u00e9tel\u00e9vel \u00f6sszesen 26 ezer rajta\u00fct\u00e9sre ker\u00fclt sor. Az \u00e9lelmiszerhamis\u00edt\u00e1s visszaszor\u00edt\u00e1sa \u00e9rdek\u00e9ben tartott akci\u00f3 sor\u00e1n t\u00f6bb mint 12 ezer tonna illeg\u00e1lis \u00e9s nagy val\u00f3sz\u00edn\u0171s\u00e9ggel az eg\u00e9szs\u00e9gre k\u00e1ros term\u00e9ket foglaltak le, az \u00e1rucikkek \u00f6ssz\u00e9rt\u00e9ke 28 milli\u00f3 eur\u00f3ra tehet\u0151. A hat\u00f3s\u00e1gok emellett 19 szervezett b\u0171n\u00f6z\u0151i csoportot sz\u00e1moltak fel, illetve 406 gyan\u00fas\u00edtottat tart\u00f3ztattak le.\n\u00a0\u00a0\u00a0\u00a0Ismertette azt is, hogy id\u00e9n 13. alkalommal szervezt\u00e9k meg a PANGEA elnevez\u00e9s\u0171 nemzetk\u00f6zi akci\u00f3t, amelynek keret\u00e9ben a hamis gy\u00f3gyszerek \u00e9s \u00e9trend-kieg\u00e9sz\u00edt\u0151k forgalmaz\u00e1sa ellen, valamint az illeg\u00e1lis internetes patik\u00e1k felsz\u00e1mol\u00e1s\u00e1\u00e9rt l\u00e9pnek fel. A m\u00e1rcius\u00e1ban lezajlott nemzetk\u00f6zi akci\u00f3 sor\u00e1n t\u00f6bb mint 2000 olyan internetes linket tal\u00e1ltak, amelyeken valamilyen, a koronav\u00edrushoz k\u00f6thet\u0151 hamis eszk\u00f6zt, f\u0151k\u00e9nt orvosi maszkokat hirdettek, valamint csaknem 34 ezer, szint\u00e9n a j\u00e1rv\u00e1nyhoz kapcsol\u00f3d\u00f3 term\u00e9ket foglaltak le a hat\u00e1rokon.\n\u00a0\u00a0\u00a0\u00a0Pom\u00e1zi Gyula kit\u00e9rt arra is, hogy a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet (OECD), valamint az Eur\u00f3pai Uni\u00f3 Szellemi Tulajdoni Hivatala (EUIPO) \u00e1ltal k\u00e9sz\u00edtett kutat\u00e1s szerint 2014 \u00e9s 2016 k\u00f6z\u00f6tt t\u00f6bb sz\u00e1zezer ember hal\u00e1l\u00e1t \u00e9s 4 milli\u00e1rd eur\u00f3 anyagi k\u00e1rt okozott a gy\u00f3gyszerhamis\u00edt\u00e1s vil\u00e1gszerte.\n\u00a0\u00a0\u00a0\u00a0Szentiv\u00e1nyi M\u00e1ty\u00e1s, az OGY\u00c9I f\u0151igazgat\u00f3ja elmondta: a koronav\u00edrus-j\u00e1rv\u00e1ny \u00faj helyzetet teremtett, olyan probl\u00e9m\u00e1kat is a felsz\u00ednre hozott, amelyek hat\u00e1sai kor\u00e1bban nem befoly\u00e1solt\u00e1k a mindennapi \u00e9letet. Mint mondta, megmutatkozott, hogy az eg\u00e9szs\u00e9g\u00fcgyi term\u00e9kek piaca mennyire kitett az Eur\u00f3p\u00e1n k\u00edv\u00fcli besz\u00e1ll\u00edt\u00f3knak.\n\u00a0\u00a0\u00a0\u00a0A j\u00e1rv\u00e1ny miatt olyan term\u00e9kek v\u00e1ltak hi\u00e1nycikk\u00e9, amelyek kor\u00e1bban olcs\u00f3n \u00e9s nagy mennyis\u00e9gben \u00e1lltak rendelkez\u00e9sre, \u00e9s a hi\u00e1ny miatt megjelentek a hamis\u00edtott vagy rossz min\u0151s\u00e9g\u0171 term\u00e9kek - fogalmazott.\n\u00a0\u00a0\u00a0\u00a0A f\u0151igazgat\u00f3 a hamis, nem megfelel\u0151 min\u0151s\u00e9g\u0171 k\u00e9sz\u00edtm\u00e9nyek elleni fell\u00e9p\u00e9sn\u00e9l kiemelte a hat\u00f3s\u00e1gok egy\u00fcttm\u0171k\u00f6d\u00e9s\u00e9nek jelent\u0151s\u00e9g\u00e9t, valamint a fogyaszt\u00f3k szerep\u00e9t, felel\u0151ss\u00e9g\u00e9t is.\n\nMTI 2020. okt\u00f3ber 12.\n\n"}]