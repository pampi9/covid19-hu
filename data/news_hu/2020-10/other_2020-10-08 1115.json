[{"date": "2020-10-08 11:15", "url": "https://koronavirus.gov.hu/cikkek/varga-mihaly-magyarorszag-tuljutott-valsag-melypontjan", "h1": "Varga Mih\u00e1ly: Magyarorsz\u00e1g t\u00faljutott a v\u00e1ls\u00e1g m\u00e9lypontj\u00e1n", "body": "\nMagyarorsz\u00e1g t\u00faljutott a koronav\u00edrus-v\u00e1ls\u00e1g m\u00e9lypontj\u00e1n, a kil\u00e1bal\u00e1s h\u00f3napjai tartanak, a versenyk\u00e9pess\u00e9get jav\u00edt\u00f3 l\u00e9p\u00e9seket k\u00f6vetkezetesen v\u00e9gre kell hajtani - mondta Varga Mih\u00e1ly p\u00e9nz\u00fcgyminiszter a Budapest Economic Forum 2020 online konferenci\u00e1n cs\u00fct\u00f6rt\u00f6k\u00f6n.\n\n\nA politikus a Portfoli\u00f3 tan\u00e1cskoz\u00e1s\u00e1n kiemelte: a k\u00f6vetkez\u0151 hetekben v\u00e1rhat\u00f3an \u00fajabb int\u00e9zked\u00e9seket jelentenek be. Meger\u0151s\u00edtette, hogy a v\u00e1ls\u00e1gb\u00f3l lassabb kil\u00e1bal\u00e1sra kell k\u00e9sz\u00fclni, a magyar gazdas\u00e1g 2019 els\u0151 negyed\u00e9vi teljes\u00edtm\u00e9nye 2022 els\u0151 f\u00e9l \u00e9v\u00e9ben tud visszat\u00e9rni sz\u00e1m\u00edt\u00e1saik szerint.\n\u00a0\u00a0\u00a0\u00a0A tov\u00e1bbra is gyorsan terjed\u0151 j\u00e1rv\u00e1ny visszafogja a glob\u00e1lis gazdas\u00e1got, egymilli\u00f3 f\u00f6l\u00f6tt van az elhunytak sz\u00e1ma, az \u00fajonnan fert\u0151z\u00f6ttek napi sz\u00e1ma folyamatosan cs\u00facsokat d\u00f6nt - mondta, hozz\u00e1t\u00e9ve: a j\u00e1rv\u00e1ny m\u00e1sodik hull\u00e1ma W alak\u00fa vagy elh\u00faz\u00f3d\u00f3 kil\u00e1bal\u00e1st eredm\u00e9nyezhet a magyar gazdas\u00e1gban.\n\u00a0\u00a0\u00a0\u00a0A politikus kit\u00e9rt arra, hogy a vil\u00e1ggazdas\u00e1got t\u00f6r\u00e9keny \u00e1llapotban \u00e9rte a koronav\u00edrus-v\u00e1ls\u00e1g.\n\u00a0\u00a0\u00a0\u00a0A n\u00f6veked\u00e9si lend\u00fclet kifulladt 2020-ra egyes, Magyarorsz\u00e1g sz\u00e1m\u00e1ra fontos partnerorsz\u00e1gban, a n\u00e9met gazdas\u00e1g n\u00f6veked\u00e9se p\u00e9ld\u00e1ul m\u00ednusz 11,3 sz\u00e1zal\u00e9kra zuhant a m\u00e1sodik negyed\u00e9vben, az EU27 orsz\u00e1gokban pedig m\u00ednusz 14 sz\u00e1zal\u00e9k k\u00f6zel\u00e9be. Vil\u00e1gszerte azonnali, grandi\u00f3zus fisk\u00e1lis \u00e9s monet\u00e1ris l\u00e9p\u00e9sek t\u00f6rt\u00e9ntek hasonl\u00f3 elvek ment\u00e9n, a gazdas\u00e1gi kil\u00e1bal\u00e1s, talpra \u00e1ll\u00e1s \u00e9rdek\u00e9ben. A magyar k\u00e1renyh\u00edt\u0151 csomag m\u00e9rete jelent\u0151s, el\u00e9ri a 2019-es GDP 20 sz\u00e1zal\u00e9k\u00e1t - mondta.\n\u00a0\u00a0\u00a0\u00a0Varga Mih\u00e1ly megism\u00e9telte, a j\u00e1rv\u00e1ny okozta visszaes\u00e9s sokkal kedvez\u0151bb helyzetben \u00e9rte a magyar gazdas\u00e1got, mint a 2008-as p\u00e9nz\u00fcgyi v\u00e1ls\u00e1g.\n\u00a0\u00a0\u00a0\u00a0A gazdas\u00e1gi fundamentumok er\u0151sek, 2019-ben 4,6 sz\u00e1zal\u00e9kos volt a gazdas\u00e1gi n\u00f6veked\u00e9s, m\u00edg 2008-ban 1,1 sz\u00e1zal\u00e9k, a devizahitelek ar\u00e1nya a 2008-as 62 sz\u00e1zal\u00e9k helyett alig 1 sz\u00e1zal\u00e9k lett 2019-re. Az orsz\u00e1g k\u00fcls\u0151 ad\u00f3ss\u00e1g\u00e1ban is \u00f3ri\u00e1si k\u00fcl\u00f6nbs\u00e9g van - tette hozz\u00e1.\n\u00a0\u00a0\u00a0\u00a0Az orsz\u00e1g er\u0151s bels\u0151 fundamentumaira nemcsak a j\u00e1rv\u00e1ny els\u0151 szakasz\u00e1ban, hanem a m\u00e1sodikban is lehet \u00e9p\u00edteni, amikor korm\u00e1nyzati kil\u00e1bal\u00e1si programokat fogalmaznak meg - h\u00fazta al\u00e1, jelezve: a t\u00e1rca becsl\u00e9sei szerint 3-4 sz\u00e1zal\u00e9kkal f\u00e9kezt\u00e9k a GDP-visszaes\u00e9st a gazdas\u00e1gv\u00e9delmi akci\u00f3terv int\u00e9zked\u00e9seivel.\n\u00a0\u00a0\u00a0\u00a0Magyarorsz\u00e1got a v\u00e1ls\u00e1g \"relat\u00edv nyertesei\" k\u00f6z\u00e9 emelheti k\u00f6lts\u00e9galap\u00fa versenyk\u00e9pess\u00e9ge. Az elm\u00falt \u00e9vekben a munk\u00e1t \u00e9s j\u00f6vedelmeket terhel\u0151 ad\u00f3k cs\u00f6kkent\u00e9s\u00e9re \u00e9s a fogyaszt\u00e1si t\u00edpus\u00fa ad\u00f3k emel\u00e9s\u00e9re alapoz\u00f3 ad\u00f3filoz\u00f3fia eredm\u00e9nyesnek bizonyult, ez versenyk\u00e9pess\u00e9gi el\u0151nyt adott - k\u00f6z\u00f6lte.\u00a0\u00a0\u00a0\u00a0\n\u00a0\u00a0\u00a0\u00a0Varga Mih\u00e1ly szerint a fordul\u00f3pontot a 2021 m\u00e1jus-j\u00faniusi id\u0151szak jelentheti.\n\u00a0\u00a0\u00a0\u00a0A v\u00e1llalkoz\u00e1sokn\u00e1l v\u00e1ltozott a gazdas\u00e1gi szerkezet, ennek egyik fontos eleme az otthoni munkav\u00e9gz\u00e9s, vagy az ell\u00e1t\u00e1si l\u00e1ncok r\u00f6vid\u00edt\u00e9se, ezekre az \u00fajdons\u00e1gokra a magyar gazdas\u00e1gpolitik\u00e1nak is reag\u00e1lnia kell - mondta.\n\u00a0\u00a0\u00a0\u00a0Kedvez\u0151nek nevezte, hogy a c\u00e9geknek van befektet\u00e9si terve, a beruh\u00e1z\u00e1si r\u00e1ta kimagasl\u00f3nak sz\u00e1m\u00edt, a termel\u0151 beruh\u00e1z\u00e1sokban sincs visszal\u00e9p\u00e9s, a pozit\u00edv v\u00e1llalati d\u00f6nt\u00e9sek folyamatosak.\n\u00a0\u00a0\u00a0\u00a0A korm\u00e1ny 2016-ban elfogadott, majd 2018-ban meg\u00faj\u00edtott versenyk\u00e9pess\u00e9gi programj\u00e1t \"k\u00f6vetkezetesen v\u00e9gig kell vinni\" - jelentette ki.\n\u00a0\u00a0\u00a0\u00a0A n\u00f6veked\u00e9s szerkezet\u00e9ben fel\u00e9rt\u00e9kel\u0151dnek egyes ipar\u00e1gak, ilyen az eg\u00e9szs\u00e9gipar, vagy az IT-szektor, ezek jelenthetik a n\u00f6veked\u00e9s forr\u00e1s\u00e1t a k\u00f6vetkez\u0151 id\u0151szakban, ez\u00e9rt ezekre nagyobb hangs\u00falyt kell fektetni - mondta Varga Mih\u00e1ly, hozz\u00e1t\u00e9ve: a t\u00e1rsadalmi stabilit\u00e1s megteremt\u00e9se - p\u00e9ld\u00e1ul a lak\u00e1st\u00e1mogat\u00e1si program - l\u00e9tfontoss\u00e1g\u00fa a nemzetgazdas\u00e1gi c\u00e9lok el\u00e9r\u00e9s\u00e9hez.\n\u00a0\u00a0\u00a0\u00a0A stabil korm\u00e1nyzati fel\u00e1ll\u00e1s mindig seg\u00edti a gazdas\u00e1gi kil\u00e1bal\u00e1si id\u0151szak ler\u00f6vid\u00fcl\u00e9s\u00e9t. Magyarorsz\u00e1gon a politikai felhatalmaz\u00e1s lehet\u0151v\u00e9 teszi, hogy a kil\u00e1bal\u00e1s gyorsabb legyen az Eur\u00f3pai Uni\u00f3 m\u00e1s orsz\u00e1gain\u00e1l - \u00f6sszegezte.\n\n\nMTI 2020. okt\u00f3ber 8.\n\n"}]