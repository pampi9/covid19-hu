[{"date": "2020-10-20 13:20", "url": "https://koronavirus.gov.hu/cikkek/operativ-torzs-fertotlenitesre-hivatkozva-probalnak-ismeretlenek-lakohazakba-bejutni", "h1": "Operat\u00edv t\u00f6rzs: fert\u0151tlen\u00edt\u00e9sre hivatkozva pr\u00f3b\u00e1lnak ismeretlenek lak\u00f3h\u00e1zakba bejutni", "body": "\nFert\u0151tlen\u00edt\u00e9sre hivatkozva pr\u00f3b\u00e1lnak feh\u00e9rbe \u00f6lt\u00f6z\u00f6tt ismeretlenek lak\u00f3h\u00e1zakba bejutni - figyelmeztetett a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n, hangs\u00falyozva, ilyen tev\u00e9kenys\u00e9gr\u0151l az \u00f6nkorm\u00e1nyzat el\u0151zetes \u00e9rtes\u00edt\u00e9st k\u00fcld.\n\n\nKiss R\u00f3bert alezredes hozz\u00e1tette: a j\u00e1r\u00e1si, illetve a ker\u00fcleti tisztif\u0151orvos rendelkezik a fert\u0151z\u00f6tt ter\u00fclet, t\u00f6megk\u00f6zleked\u00e9si eszk\u00f6z, lak\u00f3h\u00e1z fert\u0151tlen\u00edt\u00e9s\u00e9r\u0151l, amelyet mag\u00e1ningatlanok eset\u00e9ben kiz\u00e1r\u00f3lag sz\u00fcks\u00e9g szerint rendelnek el, p\u00e9ld\u00e1ul \u00e1rvizek ut\u00e1n.\n\u00a0\u00a0\u00a0\u00a0A fert\u0151tlen\u00edt\u00e9si feladatot a tisztif\u0151orvos egyezteti az \u00f6nkorm\u00e1nyzattal, amely el\u0151zetesen \u00e9rtes\u00edti az \u00e9rintettet a mentes\u00edt\u00e9s id\u0151pontj\u00e1r\u00f3l - mondta.\n\u00a0\u00a0\u00a0\u00a0Kiemelte: azt k\u00e9rik, ha ismeretlenek fert\u0151tlen\u00edt\u00e9si feladatra jelentkeznek, \u00e9s el\u0151z\u0151leg a telep\u00fcl\u00e9si \u00f6nkorm\u00e1nyzat nem k\u00fcld\u00f6tt err\u0151l \u00e9rtes\u00edt\u00e9st, az \u00e1llampolg\u00e1rok vegy\u00e9k fel a kapcsolatot a j\u00e1rv\u00e1ny\u00fcgyi hat\u00f3s\u00e1ggal vagy az \u00f6nkorm\u00e1nyzattal.\n\u00a0\u00a0\u00a0\u00a0Kiss R\u00f3bert elmondta: h\u00e9tf\u0151n a v\u00e9delmi int\u00e9zked\u00e9sek megszeg\u00e9se miatt 35 esetben int\u00e9zkedtek, ebb\u0151l h\u00e9tszer az\u00e9rt, mert a t\u00f6megk\u00f6zleked\u00e9si eszk\u00f6z\u00f6n utaz\u00f3k nem, vagy nem megfelel\u0151 m\u00f3don viselt\u00e9k a maszkot, 28 esetben pedig az\u00e9rt, mert az \u00fczletben, vend\u00e9gl\u00e1t\u00f3helyen vagy m\u00e1s k\u00f6zint\u00e9zm\u00e9nyben nem tartott\u00e1k be a v\u00e9delmi int\u00e9zked\u00e9seket.\n\u00a0\u00a0\u00a0\u00a0Ismertette: a jogszab\u00e1ly hat\u00e1lybal\u00e9p\u00e9se \u00f3ta 550 emberrel szemben kellett int\u00e9zkedni\u00fck, mert a t\u00f6megk\u00f6zleked\u00e9sben nem, vagy nem megfelel\u0151en viselt\u00e9k a maszkot. H\u00e9tf\u0151n mind\u00f6ssze 7 ilyen int\u00e9zked\u00e9sre volt sz\u00fcks\u00e9g, ebb\u0151l 4 figyelmeztet\u00e9ssel, 3 szab\u00e1lys\u00e9rt\u00e9si feljelent\u00e9ssel z\u00e1rult.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben \u00e9s egy\u00e9b, a jogszab\u00e1lyban meghat\u00e1rozott helyeken - szint\u00e9n a korm\u00e1nyhat\u00e1rozat hat\u00e1lybal\u00e9p\u00e9se \u00f3ta - 966 emberrel szemben int\u00e9zkedtek ugyanez\u00e9rt, ebb\u0151l h\u00e9tf\u0151n 28-szor, k\u00f6z\u00fcl\u00fck 18 z\u00e1rult figyelmeztet\u00e9ssel, 4 helysz\u00edni b\u00edrs\u00e1ggal \u00e9s 6 szab\u00e1lys\u00e9rt\u00e9si feljelent\u00e9ssel - mondta Kiss R\u00f3bert.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva ismertette: hab\u00e1r a sz\u00e1mok naponta nem kiugr\u00f3ak, de ez a leggyakoribb szab\u00e1lys\u00e9rt\u00e9s, amely miatt rend\u0151ri int\u00e9zked\u00e9sre volt eddig sz\u00fcks\u00e9g. Hozz\u00e1tette: \u00e9rt\u00e9kel\u00e9s\u00fck szerint a magyar lakoss\u00e1g meg\u00e9rtette az operat\u00edv t\u00f6rzsnek azt a t\u00f6rekv\u00e9s\u00e9t, hogy a v\u00e9delmi int\u00e9zked\u00e9sek betart\u00e1s\u00e1val lass\u00edts\u00e1k a j\u00e1rv\u00e1ny terjed\u00e9s\u00e9t. Egy\u00fattal megk\u00f6sz\u00f6nte, hogy az emberek szab\u00e1lyk\u00f6vet\u0151k.\n\u00a0\u00a0\u00a0\u00a0Elmondta: szeptember 21. \u00f3ta \u00f6sszesen 1516 rend\u0151ri int\u00e9zked\u00e9sre volt sz\u00fcks\u00e9g a v\u00e9delmi int\u00e9zked\u00e9seket be nem tart\u00f3kkal szemben, az esetek t\u00f6bbs\u00e9g\u00e9ben, 1297 alkalommal a hat\u00f3s\u00e1gok figyelmeztet\u00e9st alkalmaztak.\u00a0\u00a0\u00a0\u00a0\n\u00a0\u00a0\u00a0\u00a0Az alezredes kit\u00e9rt arra: ugyancsak ellen\u0151rizt\u00e9k a h\u00e9tf\u0151n azokat, akik szem\u00e9lyforgalomban l\u00e9ptek be az orsz\u00e1g ter\u00fclet\u00e9re azzal a c\u00e9llal, hogy \u00e1tutazzanak Magyarorsz\u00e1g ter\u00fclet\u00e9n.\n\u00a0\u00a0\u00a0\u00a0Az erre vonatkoz\u00f3 szab\u00e1lyok megszeg\u0151ivel szemben 33 int\u00e9zked\u00e9sre volt sz\u00fcks\u00e9g, valamennyi esetben helysz\u00edni b\u00edrs\u00e1got szabtak ki a rend\u0151r\u00f6k - k\u00f6z\u00f6lte Kiss R\u00f3bert. Szint\u00e9n k\u00e9rd\u00e9sre elmondta, a j\u00e1rv\u00e1nnyal \u00f6sszef\u00fcgg\u00e9sben a Magyarorsz\u00e1g ter\u00fclet\u00e9n t\u00f6rt\u00e9n\u0151 \u00e1tutaz\u00e1s szab\u00e1lyainak megszeg\u00e9se a m\u00e1sodik leggyakoribb szab\u00e1lys\u00e9rt\u00e9s, amely miatt a rend\u0151r\u00f6knek int\u00e9zkedni\u00fck kell.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban lev\u0151ket h\u00e9tf\u0151n 11 275 alkalommal ellen\u0151rizt\u00e9k, az elm\u00falt napon 3292 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 760-at a hat\u00e1r\u00e1tkel\u0151kn\u00e9l. Jelenleg 24 780-an vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1021-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3n kereszt\u00fcl ellen\u0151rizz\u00e9k, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: Magyarorsz\u00e1g hat\u00e1r\u00e1tkel\u0151in\u00e9l z\u00f6kken\u0151mentes a ki- \u00e9s bel\u00e9p\u00e9s, de a teherforgalomban bel\u00e9p\u0151oldalon Csan\u00e1dpalot\u00e1n\u00e1l \u00e9s R\u00f6szk\u00e9n\u00e9l 3-3, Tomp\u00e1n\u00e1l \u00e9s Nagylakn\u00e1l 2 \u00f3r\u00e1s v\u00e1rakoz\u00e1ssal kell sz\u00e1molni, m\u00edg szem\u00e9lyforgalomban - ugyancsak a bel\u00e9p\u0151oldalon - Beregsur\u00e1nyn\u00e1l kell 2 \u00f3r\u00e1t v\u00e1rakozni.\n\u00a0\u00a0\u00a0\u00a0Arra az \u00fajs\u00e1g\u00edr\u00f3i k\u00e9rd\u00e9sre, hogy a rom\u00e1n-magyar hat\u00e1r ment\u00e9n \u00e9l\u0151 kett\u0151s \u00e1llampolg\u00e1rok \u00e1tutazhatnak-e Rom\u00e1ni\u00e1ba megl\u00e1togatni a csal\u00e1dtagjaikat \u00fagy, hogy hazat\u00e9rve ne ker\u00fcljenek hat\u00f3s\u00e1gi h\u00e1zi karant\u00e9nba, az alezredes elmondta: az ing\u00e1z\u00f3kra vonatkoz\u00f3 szab\u00e1lyok az ir\u00e1nyad\u00f3k r\u00e1juk n\u00e9zve.\n\u00a0\u00a0\u00a0\u00a0Ha az illet\u0151 a hat\u00e1rvonalt\u00f3l sz\u00e1m\u00edtott 30 kilom\u00e9teres s\u00e1vban \u00e9l Magyarorsz\u00e1g ter\u00fclet\u00e9n \u00e9s megl\u00e1togatja a hat\u00e1rvonalt\u00f3l sz\u00e1m\u00edtott ugyancsak 30 kilom\u00e9teres s\u00e1vban \u00e9l\u0151 rokon\u00e1t Rom\u00e1ni\u00e1ban, tov\u00e1bb\u00e1 24 \u00f3r\u00e1n\u00e1l nem t\u00f6lt el ott t\u00f6bb id\u0151t, ezt karant\u00e9n n\u00e9lk\u00fcl megteheti - k\u00f6z\u00f6lte Kiss R\u00f3bert.\n\u00a0\u00a0\u00a0\u00a0Azonban ha ezek a felt\u00e9telek nem \u00e1llnak fenn egy\u00fcttesen, akkor a kiutaz\u00f3val szemben visszat\u00e9r\u00e9skor az \u00e1ltal\u00e1nos utaz\u00e1si szab\u00e1lyokat alkalmazz\u00e1k, vagyis hat\u00f3s\u00e1gi h\u00e1zi karant\u00e9nba kell vonulnia - tette hozz\u00e1.\n\nMTI 2020. okt\u00f3ber 20., kedd 13:02\n\n"}]