[{"date": "2020-10-28 12:57", "url": "https://koronavirus.gov.hu/cikkek/szijjarto-uj-lehetosegek-nyilnak-magyar-cegek-elott-kulfoldon", "h1": "Szijj\u00e1rt\u00f3: \u00faj lehet\u0151s\u00e9gek ny\u00edlnak a magyar c\u00e9gek el\u0151tt k\u00fclf\u00f6ld\u00f6n", "body": "\nA vil\u00e1ggazdas\u00e1g \u00faj korszaka \u00e9les versennyel kezd\u0151dik, de ezzel egy\u00fctt \u00faj lehet\u0151s\u00e9gek ny\u00edlnak a magyar c\u00e9gek el\u0151tt k\u00fclf\u00f6ld\u00f6n - mondta a k\u00fclgazdas\u00e1gi \u00e9s k\u00fcl\u00fcgyminiszter abb\u00f3l az alkalomb\u00f3l, hogy szerd\u00e1n 30 c\u00e9g kapott okiratot a k\u00fclpiaci terjeszked\u00e9st seg\u00edt\u0151 \u00e1llami t\u00e1mogat\u00e1sr\u00f3l.\n\n\nSzijj\u00e1rt\u00f3 P\u00e9ter az esem\u00e9ny budapesti sajt\u00f3t\u00e1j\u00e9koztat\u00f3j\u00e1n a magyar v\u00e1llalkoz\u00e1sokat a nemzetgazdas\u00e1g lelk\u00e9nek, t\u00e1mogat\u00e1sukat pedig a korm\u00e1ny k\u00f6teless\u00e9g\u00e9nek nevezte.\n\u00a0\u00a0\u00a0\u00a0Nemzetk\u00f6zi sikerre els\u0151sorban azok az \u00e1gazatok sz\u00e1m\u00edthatnak, amelyekben a magyarok egyed\u00fcl\u00e1ll\u00f3 teljes\u00edtm\u00e9nyre k\u00e9pesek, \u00edgy t\u00f6bbek k\u00f6z\u00f6tt az informatik\u00e1ban, a m\u00e9rn\u00f6ki tud\u00e1st ig\u00e9nyl\u0151 ter\u00fcleteken, az orvosi eszk\u00f6z\u00f6k gy\u00e1rt\u00e1s\u00e1ban, az \u00e9lelmiszeriparban - tette hozz\u00e1.\n\u00a0\u00a0\u00a0\u00a0A K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) a HEPA Magyar Exportfejleszt\u00e9si \u00dcgyn\u00f6ks\u00e9g k\u00f6zrem\u0171k\u00f6d\u00e9s\u00e9vel a Gazdas\u00e1gv\u00e9delmi akci\u00f3terv r\u00e9szek\u00e9nt 25 milli\u00e1rd forint vissza nem t\u00e9r\u00edtend\u0151 t\u00e1mogat\u00e1si keret\u00f6sszeggel hirdette meg a Nemzeti exportv\u00e9delmi programot. Ennek egyik r\u00e9sze a k\u00fclpiacrajut\u00e1si t\u00e1mogat\u00e1s, amelynek csaknem 2 milli\u00e1rd forintos keret\u00e9re 46 c\u00e9g jelentkezett.\n\u00a0\u00a0\u00a0\u00a0A most t\u00e1mogatott v\u00e1llalkoz\u00e1sok k\u00e9pviselet\u00e9ben els\u0151k\u00e9nt a Cellum Global Zrt. eln\u00f6k-vez\u00e9rigazgat\u00f3ja nyilatkozott. K\u00f3ka J\u00e1nos, a Gyurcs\u00e1ny-korm\u00e1nyok gazdas\u00e1gi minisztere \u00fagy v\u00e9lte, hogy Magyarorsz\u00e1g sz\u00e1m\u00e1ra a szoftver az egyik legkiv\u00e1l\u00f3bb kiviteli cikk, a fejleszt\u0151 c\u00e9gek ugyanakkor \u00e1llami t\u00e1mogat\u00e1sra szorulnak.\n\u00a0\u00a0\u00a0\u00a0Mindezt azzal indokolta, hogy a magyar piac kicsi, \u00edgy a v\u00e1llalkoz\u00e1soknak a vil\u00e1gpiacon kell helyt\u00e1llniuk, \u00e9s elegend\u0151 forr\u00e1s h\u00edj\u00e1n sokan k\u00e9nytelenek egy k\u00fclf\u00f6ldi \u00e9rdekl\u0151d\u0151 felv\u00e1s\u00e1rl\u00e1si aj\u00e1nlat\u00e1t elfogadni. \u00a0\u00a0\u00a0\u00a0\n\u00a0\u00a0\u00a0\u00a0Ez\u00e9rt is nem Magyarorsz\u00e1gon j\u00f6tt l\u00e9tre a Tesla, a Skype, vagy a Paypal, \u00e9s ha sz\u00fcletik is hasonl\u00f3, akkor nem a magyar er\u0151s\u00f6dik meg - fogalmazott. K\u00f3ka J\u00e1nos szerint ugyanakkor a KKM-nek lehet\u0151s\u00e9ge van arra, hogy ezen v\u00e1ltoztasson.\n\u00a0\u00a0\u00a0\u00a0Az innovat\u00edv v\u00e1llalkoz\u00e1sok cser\u00e9be jelent\u0151s fejleszt\u00e9seket kezdhetnek a k\u00fclf\u00f6ldi piacaikon, mik\u00e9nt a Cellum is 3 milli\u00e1rd forintot fektetett a mobilfizet\u00e9si technol\u00f3gi\u00e1k fejleszt\u00e9s\u00e9be az elm\u00falt \u00e9vekben - tette hozz\u00e1. \u00a0\u00a0\u00a0\u00a0A szegedi c\u00e9gnek ny\u00fajtott korm\u00e1nyzati seg\u00edts\u00e9get a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je is megk\u00f6sz\u00f6nte. B. Nagy L\u00e1szl\u00f3 (Fidesz) szerint a kutat\u00e1sban \u00e9s fejleszt\u00e9sben \u00e9rdekelt c\u00e9gek t\u00e1mogat\u00e1sa az\u00e9rt fontos, mert az ilyen forr\u00e1sok t\u00f6bbsz\u00f6r\u00f6sen megt\u00e9r\u00fclnek \u00e9s er\u0151s\u00edtik a magyar c\u00e9gek piaci helyzet\u00e9t. \u00a0\u00a0\u00a0\u00a0A rendezv\u00e9nyen az RTH Versenyabroncs Kft.\u00a0\u00a0k\u00e9pvisel\u0151je is besz\u00e9lt a fejleszt\u00e9si terveikr\u0151l. Kismarty-Lechner G\u00e1bor k\u00f6z\u00f6lte, hogy a t\u00e1mogat\u00e1sb\u00f3l term\u00e9kbemutat\u00f3t \u00e9s korszer\u0171 web\u00e1ruh\u00e1zat hozn\u00e1nak l\u00e9tre, \u00e9s megc\u00e9lozn\u00e1k a lengyel piacot is.\n\u00a0\u00a0\u00a0\u00a0A sz\u00e9kesfeh\u00e9rv\u00e1ri c\u00e9g a Hankook gumigy\u00e1rt\u00f3 versenyabroncsainak hivatalos forgalmaz\u00f3ja K\u00f6z\u00e9p- \u00e9s Kelet-Eur\u00f3p\u00e1ban, \u00e9s a koreai c\u00e9g versenyabroncsainak harmadik legnagyobb \u00e9rt\u00e9kes\u00edt\u0151je Eur\u00f3p\u00e1ban. \u00a0\u00a0\u00a0\u00a0Vargha Tam\u00e1s orsz\u00e1ggy\u0171l\u00e9si k\u00e9pvisel\u0151 (Fidesz) szerint a j\u00e1rv\u00e1ny nem a sajn\u00e1lkoz\u00e1s ideje, hanem a cselekv\u00e9s\u00e9.\n\u00a0\u00a0\u00a0\u00a0Sz\u00e9kesfeh\u00e9rv\u00e1r gazdas\u00e1gilag er\u0151s telep\u00fcl\u00e9s, c\u00e9gei pedig a korm\u00e1ny t\u00e1mogat\u00e1saival a neh\u00e9z helyzetben is el\u0151re tudnak l\u00e9pni - tette hozz\u00e1. \u00a0\u00a0\u00a0\u00a0A rendezv\u00e9nyszervez\u00e9ssel foglalkoz\u00f3 XTRM Group Kft. k\u00e9pviselet\u00e9ben Hal\u00e1sz Domonkos G\u00e1bor azt emelte ki a sajt\u00f3t\u00e1j\u00e9koztat\u00f3n, hogy export\u00e1lni nem csup\u00e1n term\u00e9keket \u00e9s szolg\u00e1ltat\u00e1sokat lehet, hanem \u00f6tletet \u00e9s tud\u00e1st is.\n\u00a0\u00a0\u00a0\u00a0A koronav\u00edrus kedvez\u0151tlen\u00fcl \u00e9rinti a v\u00e1llalkoz\u00e1sokat, de lehet\u0151s\u00e9get ad az \u00fajragondol\u00e1sra, \u00e9s aki ezt ki tudja haszn\u00e1lni, a j\u00e1rv\u00e1ny v\u00e9gezt\u00e9vel el\u0151nnyel kezdheti az \u00faj versenyt - fogalmazott. \u00a0\u00a0\u00a0\u00a0Simicsk\u00f3 Istv\u00e1n orsz\u00e1ggy\u0171l\u00e9si k\u00e9pvisel\u0151 (KDNP) a v\u00e1ls\u00e1ghelyzetek jelent\u0151s\u00e9g\u00e9t abban l\u00e1tja, hogy ilyenkor mutatkozik meg az igazi seg\u00edts\u00e9g, amelyre a v\u00e1llalkoz\u00f3k, a csal\u00e1dok b\u00e1rmikor sz\u00e1m\u00edthatnak. A politikus a neh\u00e9z helyzet ellen\u00e9re is der\u0171l\u00e1t\u00f3, \u00e9s abban b\u00edzik, hogy a korm\u00e1ny seg\u00edts\u00e9g\u00e9vel a magyar c\u00e9gek k\u00fclf\u00f6ld\u00f6n is egyre sikeresebb\u00e9 v\u00e1lhatnak.\n\n\nMTI 2020. okt\u00f3ber 28.\n\n"}]