[{"date": "2020-10-16 13:01", "url": "https://koronavirus.gov.hu/cikkek/am-tudatos-vasarlas-hozzajarul-az-elelmiszerpazarlas-csokkentesehez", "h1": "AM: a tudatos v\u00e1s\u00e1rl\u00e1s hozz\u00e1j\u00e1rul az \u00e9lelmiszerpazarl\u00e1s cs\u00f6kkent\u00e9s\u00e9hez", "body": "\nA\u00a0koronav\u00edrus-j\u00e1rv\u00e1ny alatt a hazai agr\u00e1rium \u00fct\u00e9s\u00e1ll\u00f3nak bizonyult \u00e9s a mez\u0151gazdas\u00e1gban dolgoz\u00f3k kitart\u00e1s\u00e1nak k\u00f6sz\u00f6nhet\u0151en b\u0151ven jutott elegend\u0151 \u00e9lelmiszer a magyarok asztal\u00e1ra - mondta Bel\u00e1nszky-Demk\u00f3 Zsolt, az Agr\u00e1rminiszt\u00e9rium (AM) nemzetk\u00f6zi kapcsolatok\u00e9rt felel\u0151s helyettes \u00e1llamtitk\u00e1ra p\u00e9nteken az \u00c9lelmez\u00e9si Vil\u00e1gnap alkalm\u00e1b\u00f3l szervezett \u00e9lelmiszerkonvoj-felvonul\u00e1s v\u00e1rosligeti \u00e1llom\u00e1s\u00e1n, Budapesten az agr\u00e1rt\u00e1rca p\u00e9nteki k\u00f6zlem\u00e9nye szerint.\n\n\nA t\u00e1j\u00e9koztat\u00e1s szerint a rendezv\u00e9nyen - amelyen r\u00e9szt vett Vlagyimir Rahmanyin, a FAO f\u0151igazgat\u00f3-helyettese \u00e9s Cseh Bal\u00e1zs, a Magyar \u00c9lelmiszerbank Egyes\u00fclet eln\u00f6ke - a helyettes \u00e1llamtitk\u00e1r kiemelte: a hazai mez\u0151gazdas\u00e1g \u00e9s \u00e9lelmiszeripar 25 milli\u00f3 ember ell\u00e1t\u00e1s\u00e1ra k\u00e9pes. Az elm\u00falt id\u0151szakban k\u00fcl\u00f6n\u00f6sen fel\u00e9rt\u00e9kel\u0151d\u00f6tt a helyi piacok, \u00e9s a hazai \u00e9lelmiszer szerepe, a r\u00f6vid ell\u00e1t\u00e1si l\u00e1ncok \u00e9s a tudatos v\u00e1s\u00e1rl\u00e1s hozz\u00e1j\u00e1rulnak az \u00e9lelmiszerpazarl\u00e1s cs\u00f6kkent\u00e9s\u00e9hez is.\n\u00a0\u00a0\u00a0\u00a0\"Magyarorsz\u00e1g korm\u00e1nya elk\u00f6telezett abban, hogy az \u00e9lelmez\u00e9si probl\u00e9m\u00e1kat helyben, fenntarthat\u00f3 programokkal kell orvosolni. Nem az elv\u00e1ndorl\u00e1s, hanem az \u00e9lelmiszertermel\u00e9s helyi fejleszt\u00e9se \u00e9s a k\u00e9pz\u00e9s ad gy\u00f3gy\u00edrt az \u00e9hez\u00e9sre. Az egyszeri seg\u00e9lyakci\u00f3k fontosak - k\u00fcl\u00f6n\u00f6sen egy vil\u00e1gj\u00e1rv\u00e1ny idej\u00e9n -, de akkor igaz\u00e1n j\u00f3 a seg\u00edts\u00e9g, ha tart\u00f3s a hat\u00e1sa: minden nemzetk\u00f6zi program tervez\u00e9sekor \u00e9rdemes e szempontot figyelembe venni\" - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0Bel\u00e1nszky-Demk\u00f3 Zsolt eml\u00e9keztetett arra is, hogy Magyarorsz\u00e1g hossz\u00fa \u00e9vtizedek \u00f3ta t\u00e1mogatja a vil\u00e1g\u00e9lelmez\u00e9s \u00fcgy\u00e9t \u00e9s a korm\u00e1ny fontosnak tartja a ENSZ \u00c9lelmez\u00e9s\u00fcgyi \u00e9s Mez\u0151gazdas\u00e1gi Szervezete (FAO) m\u0171k\u00f6d\u00e9s\u00e9t. Az agr\u00e1rt\u00e1rca FAO-\u00f6szt\u00f6nd\u00edjprogramja nagy sikerrel m\u0171k\u00f6dik. \u00c9vek \u00f3ta, 41 fejl\u0151d\u0151 orsz\u00e1gb\u00f3l, t\u00f6bb sz\u00e1z hallgat\u00f3 Master's szint\u0171 tanulm\u00e1nyokat v\u00e9gzett magyar agr\u00e1regyetemeken. A fejl\u0151d\u0151 orsz\u00e1gok \u00f6szt\u00f6nd\u00edjas di\u00e1kjai haz\u00e1jukba visszat\u00e9rve r\u00e9szt vesznek az \u00e9hez\u00e9s elleni harcban \u00e9s nagyon fontos \"sz\u00f6vets\u00e9geseink\" lehetnek a k\u00e9toldal\u00fa \u00e9lelmiszeripari \u00e9s agr\u00e1r-egy\u00fcttm\u0171k\u00f6d\u00e9sekben is. Emellett a \"helybe vissz\u00fck a seg\u00edts\u00e9get\" elvnek megfelel\u0151en Magyarorsz\u00e1g 2017 \u00f3ta agr\u00e1r-szaktan\u00e1csad\u00e1si projektet val\u00f3s\u00edt meg Ugand\u00e1ban - f\u0171zte hozz\u00e1.\n\n\u00a0\u00a0\u00a0\u00a0A k\u00f6zel 40 esztendeje magyar kezdem\u00e9nyez\u00e9sre sz\u00fcletett \u00c9lelmez\u00e9si Vil\u00e1gnap alkalm\u00e1b\u00f3l - ahogy 2005 \u00f3ta minden \u00e9vben - p\u00e9nteken t\u00f6bb mint 20, \u00e9lelmiszerrel megrakott kamion szelte \u00e1t Budapest t\u00f6rt\u00e9nelmi belv\u00e1ros\u00e1t. Az ENSZ \u00c9lelmez\u00e9s\u00fcgyi \u00e9s Mez\u0151gazdas\u00e1gi Szervezete (FAO) \u00e9s a Magyar \u00c9lelmiszerbank Egyes\u00fclet \u00e1ltal szervezett adom\u00e1nykonvoj - egy r\u00f6vid meg\u00e1ll\u00f3 ut\u00e1n a H\u0151s\u00f6k ter\u00e9n - 90 tonna terh\u00e9vel az \u00c9lelmiszerbank rakt\u00e1ra fel\u00e9 vette az ir\u00e1nyt. Az \u00c9lelmez\u00e9si Vil\u00e1gnap imm\u00e1r Vil\u00e1g\u00e9lelmez\u00e9si H\u00e9tt\u00e9 b\u0151v\u00fclt. Id\u00e9n a Covid-19 j\u00e1rv\u00e1ny miatt az agr\u00e1rt\u00e1rca egy vide\u00f3p\u00e1ly\u00e1zattal j\u00e1rult hozz\u00e1 az \u00c9lelmez\u00e9si Vil\u00e1gnap n\u00e9pszer\u0171s\u00edt\u00e9s\u00e9hez.\n\n\nMTI 2020. okt\u00f3ber 16.\n\n"}]