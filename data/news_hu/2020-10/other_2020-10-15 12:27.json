[{"date": "2020-10-15 12:27", "url": "https://koronavirus.gov.hu/cikkek/herczegh-anita-fontos-hogy-visszatalaljunk-szolidaritashoz", "h1": "Herczegh Anita: fontos, hogy visszatal\u00e1ljunk a szolidarit\u00e1shoz", "body": "\nFontos, hogy a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban is visszatal\u00e1ljunk az \u00f6sszefog\u00e1shoz, a szolidarit\u00e1s kifejez\u00e9s\u00e9nek k\u00fcl\u00f6nb\u00f6z\u0151 form\u00e1ihoz - mondta Herczegh Anita, a k\u00f6zt\u00e1rsas\u00e1gi eln\u00f6k feles\u00e9ge cs\u00fct\u00f6rt\u00f6k\u00f6n Budapesten.\n\n\nA Nemzeti \u00d6sszefog\u00e1s Vonal\u00e1ra \u00e9rkezett adom\u00e1nyokb\u00f3l v\u00e1s\u00e1rolt g\u00e9pkocsik \u00e1tad\u00e1sa el\u0151tt Herczegh Anita \u00fagy fogalmazott, a j\u00e1rv\u00e1ny els\u0151 hull\u00e1m\u00e1n fegyelmezetts\u00e9ggel, \u00f6sszefog\u00e1ssal sikeresen t\u00fallend\u00fclt\u00fcnk, \u00e9s megtal\u00e1ltuk a szolidarit\u00e1s sok form\u00e1j\u00e1t.\n\u00a0\u00a0\u00a0\u00a0\"Most, a m\u00e1sodik hull\u00e1mban a helyzet nem hogy nem k\u00f6nnyebb, hanem sokszor nehezebb, ez\u00e9rt kiemelten fontos lenne, hogy \u00fajra visszatal\u00e1ljunk az \u00f6sszefog\u00e1shoz, \u00fajra megtal\u00e1ljuk a szolidarit\u00e1s k\u00fcl\u00f6nb\u00f6z\u0151 form\u00e1it \u00e9s fegyelmezettek legy\u00fcnk\" - mondta Herczegh Anita.\n\u00a0\u00a0\u00a0\u00a0A k\u00f6zt\u00e1rsas\u00e1gi eln\u00f6k feles\u00e9ge arra k\u00e9rt mindenkit, hogy tartsa be a j\u00e1rv\u00e1ny terjed\u00e9s\u00e9t lass\u00edt\u00f3 int\u00e9zked\u00e9seket, mert - mint mondta - fegyelmezetts\u00e9g \u00e9s szolidarit\u00e1s n\u00e9lk\u00fcl sokkal lassabban \u00e9s f\u00e1jdalmasabban lehet\u00fcnk t\u00fal a j\u00e1rv\u00e1nyon.\n\u00a0\u00a0\u00a0\u00a0Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra azt mondta, az eg\u00e9szs\u00e9g\u00fcgy fantasztikusan teljes\u00edtett a j\u00e1rv\u00e1ny els\u0151 hull\u00e1m\u00e1nak idej\u00e9n. A nyom\u00e1s nagy volt - mondta -, hiszen egy ismeretlen helyzet ellen kellett k\u00fczdeni.\n\u00a0\u00a0\u00a0\u00a0Az \u00e1llamtitk\u00e1r, aki egyben a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) eln\u00f6ke is, felid\u00e9zte, hogy a tan\u00e1cs a vesz\u00e9lyhelyzet kihirdet\u00e9s\u00e9vel kezdte meg munk\u00e1j\u00e1t, \u00e9s az \u00e1ltala \u00e9letre h\u00edvott adom\u00e1nyvonalra rengeteg felaj\u00e1nl\u00e1s \u00e9rkezett.\n\u00a0\u00a0\u00a0\u00a0 A felaj\u00e1nl\u00e1sokb\u00f3l a karitat\u00edv szervezetekkel k\u00f6z\u00f6sen d\u00f6nt\u00f6ttek most \u00fagy, hogy 30 milli\u00f3 forintb\u00f3l egy kisbuszt \u00e9s kilenc szem\u00e9lyaut\u00f3t v\u00e1s\u00e1roltak, amelyek n\u00e9gy f\u0151v\u00e1rosi \u00e9s n\u00e9gy vid\u00e9ki k\u00f3rh\u00e1z j\u00e1rv\u00e1nyellenes munk\u00e1j\u00e1t seg\u00edtik. G\u00e9pkocsikat kapott a szeksz\u00e1rdi, az ajkai, a miskolci \u00e9s a debreceni k\u00f3rh\u00e1z, valamint a Szent L\u00e1szl\u00f3, a Szent J\u00e1nos k\u00f3rh\u00e1z, az Orsz\u00e1gos Kor\u00e1nyi Pulmonol\u00f3giai Int\u00e9zet \u00e9s a Heim P\u00e1l gyermekk\u00f3rh\u00e1z.\n\u00a0\u00a0\u00a0\u00a0Winkler G\u00e1bor, a Szent J\u00e1nos K\u00f3rh\u00e1z orvos igazgat\u00f3ja megk\u00f6sz\u00f6nve a felaj\u00e1nl\u00e1st \u00fagy fogalmazott, nagy jelent\u0151s\u00e9ggel b\u00edr, hogy az eg\u00e9szs\u00e9g\u00fcgy sz\u00e1mos helyr\u0151l pozit\u00edv visszajelz\u00e9st kap, hiszen embert pr\u00f3b\u00e1l\u00f3 a j\u00e1rv\u00e1ny elleni v\u00e9dekez\u00e9s. \"Minden figyelem, ami ezt a munk\u00e1t seg\u00edti, pozit\u00edv t\u00f6lt\u00e9st ad tov\u00e1bbi tev\u00e9kenys\u00e9g\u00fcnkh\u00f6z\" - mondta.\n\n\nMTI 2020. okt\u00f3ber 15.\n\n"}]