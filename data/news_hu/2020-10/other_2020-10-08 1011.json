[{"date": "2020-10-08 10:11", "url": "https://koronavirus.gov.hu/cikkek/horvath-ildiko-akar-haromszorosara-nohet-az-orvosok-bere-2023-ra", "h1": "Horv\u00e1th Ildik\u00f3: ak\u00e1r a h\u00e1romszoros\u00e1ra is n\u0151het az orvosok b\u00e9re 2023-ra", "body": "\nAk\u00e1r a h\u00e1romszoros\u00e1ra is n\u0151het azoknak az orvosoknak a b\u00e9re 2023-ra, akik a b\u00e9rt\u00e1bla szerint keresnek - k\u00f6z\u00f6lte az eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1r cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\nHorv\u00e1th Ildik\u00f3 azt mondta, hogy a t\u00e1rsadalom \u00f6sszefogott az eg\u00e9szs\u00e9g\u00fcgyi dolgoz\u00f3k\u00e9rt, a parlament pedig egyhang\u00falag szavazta meg a \"nagy l\u00e9pt\u00e9k\u0171 orvosb\u00e9rfejleszt\u00e9st\" \u00e9s az eg\u00e9szs\u00e9g\u00fcgyi ell\u00e1t\u00f3rendszer tisztul\u00e1s\u00e1t, \u00e1tl\u00e1that\u00f3s\u00e1g\u00e1t n\u00f6vel\u0151 csomagot.\n\u00a0\u00a0\u00a0\u00a0Az \u00e1llamtitk\u00e1r szerint a j\u00f6v\u0151 janu\u00e1rban indul\u00f3 b\u00e9remel\u00e9ssel nemcsak Magyarorsz\u00e1gon tudj\u00e1k tartani az orvosokat, de n\u00e9h\u00e1nyan vissza is j\u00f6nnek majd k\u00fclf\u00f6ldr\u0151l.\n\u00a0\u00a0\u00a0\u00a0C\u00e9l az is, hogy egy orvosnak ne kelljen t\u00f6bb helyen is dolgoznia az\u00e9rt, hogy megfelel\u0151en meg tudjon \u00e9lni - tette hozz\u00e1.\n\u00a0\u00a0\u00a0\u00a0Kiemelte: a t\u00f6rv\u00e9ny nem tiltja, hogy egy orvos \u00e1llami \u00e9s mag\u00e1npraxisban is dolgozzon, de ennek r\u00e9szletszab\u00e1lyait pontosan ki kell dolgozni.\n\u00a0\u00a0\u00a0\u00a0A t\u00f6rv\u00e9ny az orvosok \u00e1tvez\u00e9nyl\u00e9s\u00e9re is keretszab\u00e1lyoz\u00e1st ad, mert kisz\u00e1m\u00edthat\u00f3 megold\u00e1s kell arra, hogy akkor \u00e9s ott legyen el\u00e9g dolgoz\u00f3, amikor \u00e9s ahol kell. Ennek r\u00e9szleteit szint\u00e9n ki kell m\u00e9g dolgozni - mondta az \u00e1llamtitk\u00e1r, hozz\u00e1t\u00e9ve: a munk\u00e1ban tov\u00e1bbra is sz\u00e1m\u00edtanak a Magyar Orvosi Kamara (MOK) javaslataira.\n\u00a0\u00a0\u00a0\u00a0A h\u00e1lap\u00e9nz elt\u00f6rl\u00e9s\u00e9vel kapcsolatban \u00fagy fogalmazott, hogy a MOK sarkos volt ebben a k\u00e9rd\u00e9sben, de a korm\u00e1ny elfogadta a javaslat\u00e1t, a parlament pedig a t\u00e1rsadalom nev\u00e9ben egyhang\u00falag megszavazta.\n\u00a0\u00a0\u00a0\u00a0Horv\u00e1th Ildik\u00f3 a Kossuth r\u00e1di\u00f3 J\u00f3 reggelt, Magyarorsz\u00e1g c\u00edm\u0171 m\u0171sor\u00e1ban arr\u00f3l besz\u00e9lt, hogy folytat\u00f3dik az eg\u00e9szs\u00e9g\u00fcgyi szakdolgoz\u00f3k b\u00e9remel\u00e9se: november elsej\u00e9n \u00fajabb h\u00fasz sz\u00e1zal\u00e9kkal n\u0151 a fizet\u00e9s\u00fck.\n\nMTI 2020. okt\u00f3ber 8.\n\n"}]