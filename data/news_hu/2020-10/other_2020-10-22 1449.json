[{"date": "2020-10-22 14:49", "url": "https://koronavirus.gov.hu/cikkek/operativ-torzs-mar-1613-szor-intezkedtek-vedelmi-intezkedesek-megszegese-miatt", "h1": "Operat\u00edv t\u00f6rzs: m\u00e1r 1613-szor int\u00e9zkedtek v\u00e9delmi int\u00e9zked\u00e9sek megszeg\u00e9se miatt", "body": "\nA jogszab\u00e1ly hat\u00e1lyba l\u00e9p\u00e9se \u00f3ta m\u00e1r 1613 esetben int\u00e9zkedtek a rend\u0151r\u00f6k v\u00e9delmi int\u00e9zked\u00e9sek megszeg\u00e9se miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs\u00a0\u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a jogszab\u00e1ly szeptember 21-ei hat\u00e1lybal\u00e9p\u00e9se \u00f3ta 596 - ebb\u0151l szerd\u00e1n 30 - emberrel szemben int\u00e9zkedtek amiatt, hogy t\u00f6megk\u00f6zleked\u00e9si eszk\u00f6z\u00f6n nem vagy nem megfelel\u0151en viselte a maszkot.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyek ter\u00fclet\u00e9n \u00e9s egy\u00e9b, jogszab\u00e1lyban meghat\u00e1rozott helyeken a v\u00e9delmi int\u00e9zked\u00e9sek megszeg\u00e9se miatt m\u00e1r 1001 - k\u00f6zt\u00fck szerd\u00e1n 25 - emberrel szemben int\u00e9zkedtek a rend\u0151r\u00f6k. Tizenhatszor kereskedelmi egys\u00e9gek \u00fczemeltet\u0151i k\u00f6vettek el szab\u00e1lyszeg\u00e9st, mert nem sz\u00f3l\u00edtott\u00e1k fel maszkvisel\u00e9sre a vev\u0151ket - tette hozz\u00e1.\n\u00a0\u00a0\u00a0\u00a0Szerd\u00e1n a tranzitszab\u00e1lyok megs\u00e9rt\u00e9se miatt 35 esetben szabtak ki helysz\u00edni b\u00edrs\u00e1got.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben imm\u00e1r 475 b\u00fcntet\u0151 elj\u00e1r\u00e1s indult. R\u00e9mh\u00edrterjeszt\u00e9s miatt 143, k\u00f6zvesz\u00e9llyel fenyeget\u00e9s miatt 31, csal\u00e1s \u00fcgy\u00e9ben 140, j\u00e1rv\u00e1ny\u00fcgyi szab\u00e1lyszeg\u00e9s ok\u00e1n pedig 28 b\u00fcntet\u0151elj\u00e1r\u00e1s indult - sorolta.\n\u00a0\u00a0\u00a0\u00a0Az elm\u00falt 24 \u00f3r\u00e1ban 421-en ker\u00fcltek karant\u00e9nba, \u00edgy jelenleg 24 767-en nem hagyhatj\u00e1k el a kijel\u00f6lt tart\u00f3zkod\u00e1si hely\u00fcket. A rend\u0151r\u00f6k m\u00e1r 11 294 alkalommal ellen\u0151rizt\u00e9k a karant\u00e9nszab\u00e1lyok betart\u00e1s\u00e1t, \u00e9s most 943-an haszn\u00e1lj\u00e1k az ellen\u0151rz\u00e9s\u00fckre szolg\u00e1l\u00f3 mobilalkalmaz\u00e1st - ismertette Kiss R\u00f3bert.\n\u00a0\u00a0\u00a0\u00a0Arr\u00f3l is sz\u00f3lt, hogy a hat\u00e1r\u00e1tkel\u0151helyeken z\u00f6kken\u0151mentes a ki- \u00e9s bel\u00e9p\u00e9s; a teheraut\u00f3knak a r\u00f6szkei aut\u00f3p\u00e1lya-\u00e1tkel\u0151n 3 \u00f3r\u00e1t kell v\u00e1rniuk a bel\u00e9p\u00e9sre, Tomp\u00e1n\u00e1l szint\u00e9n 3 \u00f3ra, Beregsur\u00e1nyn\u00e1l pedig 2 \u00f3ra a v\u00e1rakoz\u00e1si id\u0151.\n\n\n\nMTI 2020. okt\u00f3ber 22.\n\n"}]