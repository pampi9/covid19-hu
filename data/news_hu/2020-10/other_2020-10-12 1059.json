[{"date": "2020-10-12 10:59", "url": "https://koronavirus.gov.hu/cikkek/kkm-megkezdte-mukodeset-v4-ek-jarvanyugyi-koordinacios-kozpontja", "h1": "KKM: megkezdte m\u0171k\u00f6d\u00e9s\u00e9t a V4-ek j\u00e1rv\u00e1ny\u00fcgyi koordin\u00e1ci\u00f3s k\u00f6zpontja", "body": "\nMegkezdte m\u0171k\u00f6d\u00e9s\u00e9t a visegr\u00e1di orsz\u00e1gok (V4: Csehorsz\u00e1g, Lengyelorsz\u00e1g, Magyarorsz\u00e1g, Szlov\u00e1kia) j\u00e1rv\u00e1ny\u00fcgyi koordin\u00e1ci\u00f3s k\u00f6zpontja, amir\u0151l a V4-es minisztereln\u00f6k\u00f6k a szeptember 11-i lublini cs\u00facstal\u00e1lkoz\u00f3jukon \u00e1llapodtak meg - k\u00f6z\u00f6lte a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) h\u00e9tf\u0151n az MTI-vel.\n\n\nA k\u00f6zlem\u00e9ny szerint a V4-ek k\u00e9pvisel\u0151i egyet\u00e9rtettek abban, hogy a koronav\u00edrus-j\u00e1rv\u00e1ny m\u00e1sodik hull\u00e1ma idej\u00e9n kulcsfontoss\u00e1g\u00fa, hogy orsz\u00e1gaik k\u00f6zvetlen\u00fcl t\u00e1j\u00e9koztass\u00e1k egym\u00e1st a j\u00e1rv\u00e1ny\u00fcgyi int\u00e9zked\u00e9sekr\u0151l, valamint tapasztalatokat \u00e9s ismereteket cser\u00e9ljenek a j\u00e1rv\u00e1ny hat\u00e9konyabb kezel\u00e9se \u00e9rdek\u00e9ben.\n\u00a0\u00a0\u00a0\u00a0A V4-ek ezir\u00e1ny\u00fa kapcsolattart\u00e1sa hat\u00e9konyabb\u00e1 teszi a t\u00e9rs\u00e9gben az Eur\u00f3pai Uni\u00f3n (EU) \u00e9s az Eg\u00e9szs\u00e9g\u00fcgyi Vil\u00e1gszervezeten (WHO), illetve m\u00e1s nemzetk\u00f6zi int\u00e9zm\u00e9nyeken bel\u00fcli egy\u00fcttm\u0171k\u00f6d\u00e9st - tett\u00e9k hozz\u00e1.\n\u00a0\u00a0\u00a0\u00a0A j\u00e1rv\u00e1ny\u00fcgyi koordin\u00e1ci\u00f3s k\u00f6zpont a n\u00e9gy orsz\u00e1g j\u00e1rv\u00e1ny\u00fcgyi szak\u00e9rt\u0151inek hetente tartand\u00f3 videokonferenci\u00e1j\u00e1n kereszt\u00fcl fog m\u0171k\u00f6dni. A V4-ek eg\u00e9szs\u00e9g\u00fcgyi \u00e9s k\u00fcl\u00fcgyi k\u00e9pvisel\u0151i a j\u00e1rv\u00e1nykezel\u00e9sben \u00e9rintett m\u00e1s szak\u00e9rt\u0151ket is bevonnak a munk\u00e1ba.\n\u00a0\u00a0\u00a0\u00a0A f\u0151 hangs\u00faly az eg\u00e9szs\u00e9g\u00fcgyi rendszer ir\u00e1ny\u00edt\u00e1s\u00e1val kapcsolatos inform\u00e1ci\u00f3cser\u00e9n van, azonban szak\u00e9rt\u0151k bevon\u00e1s\u00e1val a szem\u00e9ly- \u00e9s teher\u00e1ruforgalmat, a hat\u00e1r\u00e1tkel\u0151k \u00e9s a l\u00e9gi k\u00f6zleked\u00e9s helyzet\u00e9t is megvitatj\u00e1k majd - olvashat\u00f3 a KKM k\u00f6zlem\u00e9ny\u00e9ben.\n\nMTI 2020. okt\u00f3ber 12.\n\n"}]