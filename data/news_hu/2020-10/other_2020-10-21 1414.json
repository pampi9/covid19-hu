[{"date": "2020-10-21 14:14", "url": "https://koronavirus.gov.hu/cikkek/nnk-az-influenza-elleni-mindket-vedooltas-biztonsagos", "h1": "NNK: az influenza elleni mindk\u00e9t v\u00e9d\u0151olt\u00e1s biztons\u00e1gos", "body": "\nEgyar\u00e1nt hat\u00e9kony \u00e9s biztons\u00e1gos a h\u00e1rom-, illetve a n\u00e9gykomponens\u0171 influenza elleni v\u00e9d\u0151olt\u00e1s - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes felh\u00edvta a figyelmet arra, hogy az \u0151szi-t\u00e9li id\u0151szak kedvez a fels\u0151l\u00e9g\u00fati megbeteged\u00e9seknek, ezek k\u00f6z\u00fcl is influenza a legjellemz\u0151bb \u00e9s a leggyakoribb. Mint mondta, az influenza s\u00falyos fert\u0151z\u0151 betegs\u00e9g, k\u00e1ros\u00edtja a l\u00e9gutak ny\u00e1lkah\u00e1rty\u00e1j\u00e1t, \"utat nyitva\" a bakteri\u00e1lis fel\u00fclfert\u0151z\u0151d\u00e9snek.\n\u00a0\u00a0\u00a0\u00a0Kiemelte, az influenza ellen van v\u00e9d\u0151olt\u00e1s, az Eg\u00e9szs\u00e9g\u00fcgyi Vil\u00e1gszervezet minden \u00e9vben meghat\u00e1rozza, hogy az adott szezonban mely influenza-v\u00edrust\u00f6rzsek ellen ad v\u00e9delmet az olt\u00e1s.\n\u00a0\u00a0\u00a0\u00a0A h\u00e1romkomponens\u0171 olt\u00f3anyag k\u00e9t A \u00e9s egy B, a n\u00e9gykomponens\u0171 ezek mellett m\u00e9g egy B v\u00edrust\u00f6rzset tartalmaz - ismertette.\n\u00a0\u00a0\u00a0\u00a0Galg\u00f3czi \u00c1gnes hangs\u00falyozta, mind a h\u00e1rom-, mind a n\u00e9gykomponens\u0171 influenza elleni v\u00e9d\u0151olt\u00e1s hat\u00e9kony \u00e9s biztons\u00e1gos v\u00e9delmet ny\u00fajt a v\u00edrus ellen.\n\u00a0\u00a0\u00a0\u00a0Hozz\u00e1tette: a korm\u00e1ny \u00e9vek \u00f3ta ingyenesen biztos\u00edtja az influenza-v\u00e9d\u0151olt\u00e1st a 65 \u00e9v felettieknek \u00e9s a kock\u00e1zati csoportba tartoz\u00f3knak, azonban id\u00e9n mindenki ingyen hozz\u00e1juthat a vakcin\u00e1hoz h\u00e1ziorvos\u00e1n kereszt\u00fcl.\n\u00a0\u00a0\u00a0\u00a0Arra k\u00e9rt mindenkit, k\u00e9rj\u00e9k a v\u00e9d\u0151olt\u00e1st h\u00e1ziorvosukt\u00f3l.\n\u00a0\u00a0\u00a0\u00a0A szakember besz\u00e9lt arr\u00f3l is, hogy 64 \u00f3vod\u00e1ban \u00e9s 31 iskol\u00e1ban rendelt el rendk\u00edv\u00fcli sz\u00fcnetet az operat\u00edv t\u00f6rzs, 176 oszt\u00e1lyn\u00e1l \u00e9s 17 iskol\u00e1n\u00e1l digit\u00e1lis tanrend van \u00e9rv\u00e9nyben.\n\u00a0\u00a0\u00a0\u00a0Koronav\u00edrus-fert\u0151z\u00e9ssel huszon\u00f6t k\u00f3rh\u00e1zban 2023 embert kezelnek, 201-en vannak l\u00e9legeztet\u0151\u00e9gpen. Az elm\u00falt napon 48 id\u0151s, kr\u00f3nikus beteg halt meg a fert\u0151z\u00e9ssel \u00f6sszef\u00fcgg\u00e9sben. Tizenn\u00e9gy gyerek is k\u00f3rh\u00e1zban van a fert\u0151z\u00e9s miatt, azonban intenz\u00edv ell\u00e1t\u00e1sra vagy l\u00e9legeztet\u00e9sre egyik\u00fck sem szorul.\n\u00a0\u00a0\u00a0\u00a0Besz\u00e1molt arr\u00f3l is, hogy az 1259 elhuny hat sz\u00e1zal\u00e9k\u00e1n\u00e1l nem tal\u00e1ltak kr\u00f3nikus vagy alapbetegs\u00e9get a fert\u0151z\u00e9s igazol\u00e1sakor.\n\u00a0\u00a0\u00a0\u00a0Galg\u00f3czi \u00c1gnes hangs\u00falyozta: a magyarorsz\u00e1gi \u00f6sszes hal\u00e1loz\u00e1s nem haladja meg az elm\u00falt t\u00edz \u00e9v hasonl\u00f3 id\u0151szak\u00e1ban regisztr\u00e1lt m\u00e9rt\u00e9ket.\n\u00a0\u00a0\u00a0\u00a0Az oszt\u00e1lyvezet\u0151 k\u00e9rd\u00e9sre v\u00e1laszolva elmondta, hogy az \u00f6sszes fert\u0151z\u00f6tt 4,66 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3.\n\n\n\nMTI 2020. okt\u00f3ber 21.\n\n"}]