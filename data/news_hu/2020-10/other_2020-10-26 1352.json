[{"date": "2020-10-26 13:52", "url": "https://koronavirus.gov.hu/cikkek/operativ-torzs-szomszedos-orszagokban-sem-lassul-jarvany", "h1": "Operat\u00edv t\u00f6rzs: a szomsz\u00e9dos orsz\u00e1gokban sem lassul a j\u00e1rv\u00e1ny", "body": "\nA szomsz\u00e9dos orsz\u00e1gokban sem lassul a koronav\u00edrus-j\u00e1rv\u00e1ny - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: az operat\u00edv t\u00f6rzs folyamatosan elemzi \u00e9s \u00e9rt\u00e9keli a j\u00e1rv\u00e1ny\u00fcgyi adatokat, figyelik a k\u00f6rnyez\u0151 orsz\u00e1gok adatait is.\n\u00a0\u00a0\u00a0\u00a0Mivel a szomsz\u00e9dos orsz\u00e1gokban sem lassul a j\u00e1rv\u00e1ny, mindenkit arra k\u00e9rnek, m\u00e9rlegelj\u00e9k, hogy halaszthatatlan-e most a k\u00fclf\u00f6ldi utaz\u00e1s, illetve azt, hogy k\u00fclf\u00f6ld\u00f6n k\u00edv\u00e1nj\u00e1k-e szabadidej\u00fcket elt\u00f6lteni - mondta.\n\u00a0\u00a0\u00a0\u00a0Hozz\u00e1tette: az operat\u00edv t\u00f6rzs a lakoss\u00e1gt\u00f3l Magyarorsz\u00e1gon is a v\u00e9delmi int\u00e9zked\u00e9sekre vonatkoz\u00f3 szab\u00e1lyok fokozott betart\u00e1s\u00e1t k\u00e9ri.\n\u00a0\u00a0\u00a0\u00a0Felh\u00edvta a figyelmet arra, hogy h\u00e9tf\u0151n t\u00e1rgyalja az Orsz\u00e1ggy\u0171l\u00e9s a j\u00e1rv\u00e1ny\u00fcgyi int\u00e9zked\u00e9sekkel kapcsolatos egyes t\u00f6rv\u00e9nyek m\u00f3dos\u00edt\u00e1s\u00e1r\u00f3l sz\u00f3l\u00f3 javaslatot, amelynek c\u00e9lja a koronav\u00edrus-j\u00e1rv\u00e1nnyal szembeni hat\u00e9kony fell\u00e9p\u00e9s, valamint az emberek jogk\u00f6vet\u0151 magatart\u00e1s\u00e1nak el\u0151seg\u00edt\u00e9se.\n\u00a0\u00a0\u00a0\u00a0Besz\u00e1molt arr\u00f3l is, hogy p\u00e9ntekt\u0151l \u00e9letbe l\u00e9pett a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet m\u00f3dos\u00edt\u00e1sa, amely a sportrendezv\u00e9nyeken \u00e9s a gy\u0171l\u00e9seken is maszkhaszn\u00e1latot \u00edr el\u0151. Ez al\u00f3l a 6 \u00e9vesn\u00e9l fiatalabbak, valamint a sportrendezv\u00e9ny helysz\u00edn\u00e9n a sportol\u00f3k, edz\u0151k, m\u00e9rk\u0151z\u00e9svezet\u0151k, versenyb\u00edr\u00f3k \u00e9s seg\u00edt\u0151ik mentes\u00fclnek. A gy\u00fclekez\u00e9si jogr\u00f3l sz\u00f3l\u00f3 t\u00f6rv\u00e9ny szerinti szabadt\u00e9ri gy\u0171l\u00e9sen pedig a felsz\u00f3lal\u00f3 veheti le a maszkot, de csak a felsz\u00f3lal\u00e1sa idej\u00e9re. Ha ezt valaki nem tartja be \u00e9s a rendezv\u00e9ny szervez\u0151j\u00e9nek felsz\u00f3l\u00edt\u00e1s\u00e1ra sem hajland\u00f3 maszkot felvenni, a szervez\u0151nek kell gondoskodnia arr\u00f3l, hogy elhagyja a helysz\u00ednt.\n\u00a0\u00a0\u00a0\u00a0Az alezredes besz\u00e1molt arr\u00f3l is, hogy a hossz\u00fa h\u00e9tv\u00e9g\u00e9n 277 rend\u0151ri int\u00e9zked\u00e9sre volt sz\u00fcks\u00e9g a v\u00e9delmi int\u00e9zked\u00e9sek be nem tart\u00f3ival szemben. K\u00f6z\u00fcl\u00fck 31 esetben az\u00e9rt kellett int\u00e9zkedni, mert a t\u00f6megk\u00f6zleked\u00e9sben nem vagy nem megfelel\u0151en viselt\u00e9k az emberek a maszkot. A szab\u00e1lyszeg\u0151ket 30 esetben figyelmeztett\u00e9k, egy ember ellen szab\u00e1lys\u00e9rt\u00e9si feljelent\u00e9st tettek. A v\u00e9delmi int\u00e9zked\u00e9sek bevezet\u00e9se \u00f3ta 585 esetben int\u00e9zkedtek ugyanez\u00e9rt.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben \u00e9s egy\u00e9b, a jogszab\u00e1lyban meghat\u00e1rozott helyeken az elm\u00falt h\u00e1rom napon t\u00f6bb nagyv\u00e1rosban a polg\u00e1rmesteri hivatal kereskedelmi hat\u00f3s\u00e1g\u00e1nak munkat\u00e1rsaival k\u00f6z\u00f6sen ellen\u0151rizt\u00e9k a maszkvisel\u00e9si szab\u00e1lyok betart\u00e1s\u00e1t. \u00d6sszesen 246 int\u00e9zked\u00e9sre volt sz\u00fcks\u00e9g, amelyb\u0151l 197 figyelmeztet\u00e9ssel, 11 helysz\u00edni b\u00edrs\u00e1ggal, 38 pedig szab\u00e1lys\u00e9rt\u00e9si feljelent\u00e9ssel z\u00e1rult. Ugyanez\u00e9rt szeptember 21. \u00f3ta m\u00e1r 1049 emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0A szeptember m\u00e1sodik fel\u00e9ben \u00e9letbe l\u00e9pett v\u00e9delmi int\u00e9zked\u00e9sek szab\u00e1lyait be nem tart\u00f3kkal szemben z\u00f6mmel a legenyh\u00e9bb szankci\u00f3t, a figyelmeztet\u00e9st alkalmazta a rend\u0151rs\u00e9g: az 1934 int\u00e9zked\u00e9sb\u0151l 1634 esetben - ismertette.\n\u00a0\u00a0\u00a0\u00a0Az alezredes kit\u00e9rt arra: ugyancsak ellen\u0151rizt\u00e9k a hossz\u00fa h\u00e9tv\u00e9g\u00e9n azokat, akik szem\u00e9lyforgalomban l\u00e9ptek be az orsz\u00e1gba azzal a c\u00e9llal, hogy \u00e1tutazzanak Magyarorsz\u00e1g ter\u00fclet\u00e9n. Az erre vonatkoz\u00f3 szab\u00e1lyok megszeg\u0151ivel szemben 92 int\u00e9zked\u00e9sre volt sz\u00fcks\u00e9g, 90 esetben helysz\u00edni b\u00edrs\u00e1got szabtak ki, egyben szab\u00e1lys\u00e9rt\u00e9si feljelent\u00e9st tettek, egy embert pedig figyelmeztettek - k\u00f6z\u00f6lte Kiss R\u00f3bert.\n\u00a0\u00a0\u00a0\u00a0Ellen\u0151rizt\u00e9k a vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyok betart\u00e1s\u00e1t is, 21 esetben volt sz\u00fcks\u00e9g rend\u0151ri int\u00e9zked\u00e9sre: 4 emberrel szemben szabtak ki helysz\u00edni b\u00edrs\u00e1got \u00e9s 17 szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket a hossz\u00fa h\u00e9tv\u00e9g\u00e9n 39 092 alkalommal ellen\u0151rizt\u00e9k, az elm\u00falt h\u00e1rom napon 10 007 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 2235-\u00f6t a hat\u00e1r\u00e1tkel\u0151kn\u00e9l. Jelenleg 28 070-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1174-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3n kereszt\u00fcl ellen\u0151rizz\u00e9k, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: Magyarorsz\u00e1g hat\u00e1r\u00e1tkel\u0151in\u00e9l z\u00f6kken\u0151mentes a ki- \u00e9s bel\u00e9p\u00e9s, de a teherforgalomban a bel\u00e9p\u0151oldalon R\u00f6szk\u00e9n\u00e9l 3, Csan\u00e1dpalot\u00e1n\u00e1l 2 \u00f3r\u00e1s v\u00e1rakoz\u00e1ssal kell sz\u00e1molni, m\u00edg a szem\u00e9lyforgalomban - ugyancsak a bel\u00e9p\u0151oldalon - Beregsur\u00e1nyn\u00e1l kell 2 \u00f3r\u00e1t v\u00e1rakozni.\n\n\nMTI 2020. okt\u00f3ber 26.\n\n"}]