[{"date": "2020-10-31 13:15", "url": "https://koronavirus.gov.hu/cikkek/vegehez-kozeledik-az-iskolak-fertotlenitese", "h1": "V\u00e9g\u00e9hez k\u00f6zeledik az iskol\u00e1k fert\u0151tlen\u00edt\u00e9se", "body": "\nV\u00e9g\u00e9hez k\u00f6zeledik az oktat\u00e1si int\u00e9zm\u00e9nyek fert\u0151tlen\u00edt\u00e9se - jelezte a Magyar Honv\u00e9ds\u00e9g (MH) 93. Pet\u0151fi S\u00e1ndor vegyiv\u00e9delmi z\u00e1szl\u00f3alj\u00e1nak parancsnokhelyettese az MTI-nek Debrecenben, ahol szombaton n\u00e9gy gimn\u00e1ziumban fejezik be a teljes k\u00f6r\u0171 fert\u0151tlen\u00edt\u00e9st a katon\u00e1k.\n\nCsaba Tibor alezredes eml\u00e9keztetett, az Emberi Er\u0151forr\u00e1sok Miniszt\u00e9riuma (Emmi) felk\u00e9r\u00e9s\u00e9re a vegyv\u00e9delmi z\u00e1szl\u00f3alj biol\u00f3giai mentes\u00edt\u0151 csoportjai \u00e9s az MH m\u00e1s alakulatainak fert\u0151tlen\u00edt\u0151 rajai okt\u00f3ber 22. \u00e9s november 1. k\u00f6z\u00f6tt 59 hazai oktat\u00e1si int\u00e9zm\u00e9nyt fert\u0151tlen\u00edtenek, ebb\u0151l 34 iskol\u00e1ban a z\u00e1szl\u00f3aljuk katon\u00e1i v\u00e9gzik el a munk\u00e1t.\nHozz\u00e1tette: ugyanazokat az elj\u00e1r\u00e1sokat \u00e9s fert\u0151tlen\u00edt\u0151 eszk\u00f6z\u00f6ket, szereket alkalmazz\u00e1k, illetve haszn\u00e1lj\u00e1k, mint tavasszal, a j\u00e1rv\u00e1ny els\u0151 hull\u00e1ma idej\u00e9n az id\u0151sotthonokban.\n\nJelenleg 54 int\u00e9zm\u00e9ny m\u00e1r \"k\u00e9szen van\", a feladatot orsz\u00e1gszerte 109 emberrel \u00e9s 146 technikai eszk\u00f6zzel hajtj\u00e1k v\u00e9gre, eddig 7894 liter Mol-hygi fert\u0151tlen\u00edt\u0151t haszn\u00e1ltak el - ismertette.\nCsaba Tibor arr\u00f3l is t\u00e1j\u00e9koztatott, hogy Debrecenben hat oktat\u00e1si int\u00e9zm\u00e9ny fert\u0151tlen\u00edt\u00e9s\u00e9t kezdte meg a honv\u00e9ds\u00e9g, a helyi Bocskai l\u00f6v\u00e9szdand\u00e1r egy iskol\u00e1ban, a Pet\u0151fi z\u00e1szl\u00f3alj katon\u00e1i \u00f6t iskol\u00e1ban dolgoznak.\nA Csokonai gimn\u00e1zium \u00e9p\u00fclet\u00e9nek p\u00e9nteki biol\u00f3giai fert\u0151tlen\u00edt\u00e9se ut\u00e1n szombaton a debreceni Kossuth, T\u00f3th \u00c1rp\u00e1d, Fazekas \u00e9s Ady gimn\u00e1zium \u00e9p\u00fcleteit mentes\u00edti 36 ember 7 technikai eszk\u00f6zzel, majd a biol\u00f3giai mentes\u00edt\u0151 csoportjaikat kivonj\u00e1k Debrecenb\u0151l - jelezte a parancsnokhelyettes.\nCsaba Tibor hozz\u00e1tette: vas\u00e1rnap Gy\u0151rben az Apor Vilmos r\u00f3mai katolikus \u00f3voda, \u00e1ltal\u00e1nos iskola, alapfok\u00fa m\u0171v\u00e9szeti iskola \u00e9s koll\u00e9gium \u00e9p\u00fclet\u00e9nek mentes\u00edt\u00e9s\u00e9vel hat\u00e1rid\u0151re befejez\u0151dik az orsz\u00e1gos fert\u0151tlen\u00edt\u00e9si program.\nMTI\n\n"}]