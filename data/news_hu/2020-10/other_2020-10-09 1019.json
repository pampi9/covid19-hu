[{"date": "2020-10-09 10:19", "url": "https://koronavirus.gov.hu/cikkek/orban-jovo-ev-kozepeig-kell-kibirni-vakcinaig", "h1": "Orb\u00e1n: a j\u00f6v\u0151 \u00e9v k\u00f6zep\u00e9ig kell kib\u00edrni a vakcin\u00e1ig", "body": "\nA j\u00f6v\u0151 \u00e9v fel\u00e9n\u00e9l hamarabb nem lesz vakcina a koronav\u00edrus ellen, ez\u00e9rt \"nek\u00fcnk, magyaroknak is a k\u00f6vetkez\u0151 \u00e9v k\u00f6zep\u00e9ig, j\u00faniusig, j\u00faliusig kell kib\u00edrni\" - mondta Orb\u00e1n Viktor minisztereln\u00f6k\u00a0a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA v\u00edrus elleni olt\u00f3anyag-kutat\u00e1sokr\u00f3l\n\u00a0\u00a0\u00a0\u00a0A korm\u00e1nyf\u0151 jelezte, az EU - \u00edgy Magyarorsz\u00e1g is - eur\u00f3milli\u00e1rdokat fektet az olt\u00f3anyag-kutat\u00e1sokba, de egyel\u0151re az Eur\u00f3pai Bizotts\u00e1g eln\u00f6ke sem tudta megmondani, mikor lesz meg a vakcina, a dolgok pedig \u00e1llnak, hogy \"nem lesz ez hamarabb, mint a k\u00f6vetkez\u0151 \u00e9v fele\".\n\u00a0\u00a0\u00a0\u00a0Orb\u00e1n Viktor \u00fagy fogalmazott: \"van m\u00f6g\u00f6tt\u00fcnk h\u00e9t h\u00f3nap, \u00e9s van el\u0151tt\u00fcnk h\u00e9t h\u00f3nap, teh\u00e1t mostant\u00f3l kifel\u00e9 megy\u00fcnk (...), egy-k\u00e9t h\u00f3nap, \u00e9s akkor kezdhetj\u00fck v\u00e1gni a centit\". A \"szabadul\u00e1s\" m\u00e1jus-j\u00fanius-j\u00falius t\u00e1j\u00e9k\u00e1n \u00e9r Magyarorsz\u00e1gra - mondta.\nA gazdas\u00e1gi v\u00e9dekez\u00e9sr\u0151l \n\n\u00a0\u00a0\u00a0\u00a0A j\u00e1rv\u00e1ny elleni gazdas\u00e1gi v\u00e9dekez\u00e9sr\u0151l azt k\u00f6z\u00f6lte: Magyarorsz\u00e1g - a munkaalap\u00fa gazdas\u00e1ga miatt - a hangs\u00falyt a munkahelyekre \u00e9s a beruh\u00e1z\u00e1sokra helyezte, \u00e9s nemcsak a v\u00e1llalati, hanem a csal\u00e1di beruh\u00e1z\u00e1sokra is.\n\u00a0\u00a0\u00a0\u00a0A korm\u00e1ny felfog\u00e1sa szerint a legnagyobb gazdas\u00e1gi vesz\u00e9lyt a kiv\u00e1r\u00e1s jelenti, mivel a gazdas\u00e1g meg\u00e1ll, ha a v\u00e1llalkoz\u00e1sok \u00e9s a csal\u00e1dok kiv\u00e1rnak a beruh\u00e1z\u00e1sokkal, a v\u00e1s\u00e1rl\u00e1sokkal. Ez\u00e9rt is adott a kabinet nagyon sok p\u00e9nzt t\u00f6bb mint 900 v\u00e1llalkoz\u00e1snak beruh\u00e1z\u00e1sra, ez \"300-400 milli\u00e1rd forintn\u00e1l t\u00f6bb beruh\u00e1z\u00e1st jelentett\", \u00e9s megmentett 155 ezer munkahelyet - fejtette ki.\nA csal\u00e1di beruh\u00e1z\u00e1sokat is t\u00e1mogatni kell \n\n\u00a0\u00a0\u00a0\u00a0Most pedig a csal\u00e1di beruh\u00e1z\u00e1sok aktiv\u00e1l\u00e1s\u00e1hoz beind\u00edtanak egy \u00e9p\u00edt\u0151ipari, otthonteremt\u00e9si motort, mert a legnagyobb \u00e9rt\u00e9k\u0171 csal\u00e1di beruh\u00e1z\u00e1s mindig az otthonteremt\u00e9s \u00e9s a lak\u00e1sfel\u00faj\u00edt\u00e1s - mondta Orb\u00e1n Viktor.\n\u00a0\u00a0\u00a0\u00a0\u00cdgy az 5 sz\u00e1zal\u00e9kos lak\u00e1s\u00e9p\u00edt\u00e9si \u00e1fa - \u00e9s t\u00f6bb m\u00e1s v\u00e1rhat\u00f3 int\u00e9zked\u00e9s, p\u00e9ld\u00e1ul lak\u00e1sfel\u00faj\u00edt\u00e1si kedvezm\u00e9ny - a v\u00e1ls\u00e1gkezel\u0151 logika soron k\u00f6vetkez\u0151 l\u00e9p\u00e9se - jelezte.\nAz eg\u00e9szs\u00e9g\u00fcgyi v\u00e9dekez\u00e9sr\u0151l. Egy\u00fctt \u00fajra siker\u00fclni fog!\n\n\u00a0\u00a0\u00a0\u00a0A j\u00e1rv\u00e1ny elleni magyar eg\u00e9szs\u00e9g\u00fcgyi v\u00e9dekez\u00e9sr\u0151l is besz\u00e9lt, kifejtve: tavasszal Magyarorsz\u00e1g a legjobban v\u00e9dekez\u0151 orsz\u00e1gok k\u00f6z\u00f6tt volt, \u00e9s ha egyszer siker\u00fclt, akkor \"a m\u00e1sodik hull\u00e1m eset\u00e9ben is tudunk gy\u0151zni\".\n\u00a0\u00a0\u00a0\u00a0A gy\u0151zelem pedig jelen helyzetben azt jelenti - folytatta -, hogy az eg\u00e9szs\u00e9g\u00fcgyi rendszer b\u00edrja a terhel\u00e9st eg\u00e9szen addig, am\u00edg meg nem \u00e9rkezik a vakcina.\n\u00a0\u00a0\u00a0\u00a0Meg\u00edt\u00e9l\u00e9se szerint ann\u00e1l sikeresebb a v\u00e9dekez\u00e9s, min\u00e9l k\u00e9s\u0151bb j\u00f6n el az a pillanat - ha egy\u00e1ltal\u00e1n el kell j\u00f6nnie -, amikor \u00fctemezett m\u0171t\u00e9teket kell halasztani.\n\u00a0\u00a0\u00a0\u00a0A k\u00f6vetkez\u0151 h\u00e1rom h\u00e9tben ilyen l\u00e9p\u00e9sre nem kell sz\u00e1m\u00edtani - k\u00f6z\u00f6lte.\nAz orvosi b\u00e9remel\u00e9sr\u0151l\n\n\u00a0\u00a0\u00a0\u00a0Azzal kapcsolatban, hogy a parlament egyhang\u00falag fogadta el az orvosb\u00e9remel\u00e9st, Orb\u00e1n Viktor azt mondta: ez a szavaz\u00e1si eredm\u00e9ny az\u00e9rt t\u0171nik meglep\u0151nek, mert a baloldal egy\u00e9bk\u00e9nt nemhogy nem seg\u00edti a v\u00e9dekez\u00e9st, hanem ellene dolgozik, megt\u00e1madja a v\u00e9dekez\u00e9s kulcsszerepl\u0151it, kamuvide\u00f3t gy\u00e1rt.\n\u00a0\u00a0\u00a0\u00a0A baloldalnak nem az orsz\u00e1ggal, hanem a korm\u00e1nnyal szemben kell ellenz\u00e9kben lennie, de az, hogy j\u00e1rv\u00e1ny idej\u00e9n nem t\u00e1mogatja a k\u00f6z\u00f6s v\u00e9dekez\u00e9st, azt jelenti, hogy az orsz\u00e1g ellen\u00e9ben tesz - mondta.\n\u00a0\u00a0\u00a0\u00a0Elmondta: el\u0151sz\u00f6r, 2018-ban az \u00e1pol\u00f3k b\u00e9r\u00e9nek rendez\u00e9s\u00e9r\u0151l d\u00f6nt\u00f6ttek, ut\u00e1na a k\u00f3rh\u00e1zfel\u00faj\u00edt\u00e1sokr\u00f3l, majd most az orvosb\u00e9remel\u00e9sr\u0151l. Kiemelte: az orvosi kamara javaslat\u00e1t fogadt\u00e1k el a b\u00e9rrendez\u00e9sr\u0151l \u00e9s a h\u00e1lap\u00e9nz megsz\u00fcntet\u00e9s\u00e9r\u0151l.\n\u00a0\u00a0\u00a0\u00a0A r\u00e9szletk\u00e9rd\u00e9seket - a h\u00e1ziorvosok helyzet\u00e9t, a mag\u00e1npraxis k\u00e9rd\u00e9s\u00e9t, az \u00e1llami alkalmaz\u00e1s viszony\u00e1t, az orvosv\u00e1laszt\u00e1s lehet\u0151s\u00e9g\u00e9t - az \u00e9v v\u00e9g\u00e9ig rendezik - k\u00f6z\u00f6lte.\n\nKatarina Barley n\u00e9met EP-aleln\u00f6k Magyarorsz\u00e1got \u00e9rint\u0151 b\u00edr\u00e1lataira - p\u00e9ld\u00e1ul a korrupci\u00f3val kapcsolatban - a minisztereln\u00f6k \u00fagy reag\u00e1lt: \u00e9vtizedek \u00f3ta \u00fagy megy, hogy ha a baloldal vesz\u00e9lyes embert l\u00e1t - \"nem akarok dicsekedni, de az \u00e9n esetemben err\u0151l van sz\u00f3\" -, akkor megpr\u00f3b\u00e1lja \"levad\u00e1szni\". Felid\u00e9zte, 1989-ben azt terjesztett\u00e9k r\u00f3la a kommunist\u00e1k, hogy feh\u00e9r Mercedesszel j\u00f6tt haza Oxfordb\u00f3l.\n\u00a0\u00a0\u00a0\u00a0Baloldali reflexnek nevezte, hogy jobboldali politikusokat korrupci\u00f3val v\u00e1dolnak, ami szerinte \"hat\u00e9kony\", mert az emberek mindig magukb\u00f3l indulnak ki, \u00e9s azt ugyan nem tudj\u00e1k, t\u00f6rt\u00e9nt-e korrupci\u00f3, de hogy t\u00f6rt\u00e9nhetett volna, az biztos.\n\u00a0\u00a0\u00a0\u00a0\"Persze az ember azt\u00e1n ki\u00e1ll az igaz\u00e1\u00e9rt, megv\u00e9di mag\u00e1t, a v\u00e9g\u00e9n v\u00e1laszt\u00e1st nyer, \u00e9n is az\u00e9rt \u00fcl\u00f6k most itt\" - tette hozz\u00e1 Orb\u00e1n Viktor.\n\u00a0\u00a0\u00a0\u00a0K\u00f6z\u00f6lte: n\u00e9met nyelvter\u00fcleten a korrupci\u00f3 nagyobb, mint Magyarorsz\u00e1gon, \"bagoly mondja ver\u00e9bnek\".\n\u00a0\u00a0\u00a0\u00a0 \"Ausztri\u00e1ra ha r\u00e1pillantok, vagy itt vannak a n\u00e9metek\" - fogalmazott, megeml\u00edtve azt a glob\u00e1lis p\u00e9nzmos\u00e1si botr\u00e1nysorozatot, amelynek k\u00f6z\u00e9ppontj\u00e1ban egy hatalmas n\u00e9met bank \u00e1ll.\n\u00a0\u00a0\u00a0\u00a0A korrupci\u00f3 \u00fcgy\u00e9ben \"okoskod\u00f3\" skandin\u00e1vokn\u00e1l bed\u0151lt k\u00e9t-h\u00e1rom akkora bank, hogy az mag\u00e1val r\u00e1ntott t\u00f6bb kisebbet - tette hozz\u00e1.\n\u00a0\u00a0\u00a0\u00a0Ez\u00e9rt nem szereti - folytatta -, ha a nyugatiak azt a poz\u00edci\u00f3t veszik fel, hogy \u0151k - csak az\u00e9rt, mert nyugatiak - hib\u00e1tlanok p\u00e9ld\u00e1ul korrupci\u00f3ban, a k\u00f6z\u00e9p-eur\u00f3paiak pedig - csak az\u00e9rt, mert k\u00f6z\u00e9p-eur\u00f3paiak - korruptak.\n\u00a0\u00a0\u00a0\u00a0\"Ez nem felel meg a val\u00f3s\u00e1gnak. Egyik\u00fcnk sem hib\u00e1tlan, de egy\u00fcnk sem eleve b\u0171n\u00f6s\" - mondta, \u00fagy \u00f6sszegezve: a magyar gazdas\u00e1gban j\u00f3l hasznosultak a beruh\u00e1zott EU-s \u00f6sszegek.\n\n\u00a0\u00a0\u00a0\u00a0A minisztereln\u00f6k a nemzetk\u00f6zi t\u00e1mad\u00e1sok k\u00f6z\u00f6s nevez\u0151j\u00e9nek Soros Gy\u00f6rgy\u00f6t nevezte, aki \"megveszi a nyugat-eur\u00f3pai politikusokat\", hogy p\u00e9nzt keressen, n\u00f6velje a befoly\u00e1s\u00e1t. \u00a0\u00a0\u00a0\u00a0\n\u00a0\u00a0\u00a0\u00a0Az Eur\u00f3pai Bizotts\u00e1gban is \u00fclnek olyanok, akik az \u0151 \"tenyer\u00e9b\u0151l esznek\" - tette hozz\u00e1, kijelentve: \"am\u00edg Soros Gy\u00f6rgynek ilyen befoly\u00e1sa van az uni\u00f3ban, ki kell mondanunk, hogy az uni\u00f3 korrupt\", \u00e9s majd ha \"kiteszik\" \u0151t, akkor az a korrupci\u00f3 elleni harc komoly l\u00e9p\u00e9se lesz.\n\n\u00a0\u00a0\u00a0\u00a0Arra a k\u00e9rd\u00e9sre, hogy Soros Magyarorsz\u00e1g megb\u00fcntet\u00e9s\u00e9re sz\u00f3l\u00edtotta fel az EU-t, a korm\u00e1nyf\u0151 azt felelte: \"ny\u00edlt csata van, bent vannak az emberei, \u00e9s kiadta a parancsot\".\n\u00a0\u00a0\u00a0\u00a0k\u00f6z\u00f6lte: a baloldal \u00f6r\u00f6m\u00e9t leli abban, ha a saj\u00e1t fajt\u00e1j\u00e1val szemben az idegenekkel fog \u00f6ssze, ez esetben a n\u00e9metekkel \u00e9s a cseh Vera Jourov\u00e1 bizotts\u00e1gi aleln\u00f6kkel.\n\u00a0\u00a0\u00a0\u00a0\"A baloldaln\u00e1l legal\u00e1bb sz\u00e1z \u00e9ve kitapinthat\u00f3, hogy saj\u00e1t fajt\u00e1j\u00e1val szemben az idegenek oldal\u00e1ra \u00e1ll\" - mondta.\n\n"}]