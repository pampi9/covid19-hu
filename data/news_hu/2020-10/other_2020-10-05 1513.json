[{"date": "2020-10-05 15:13", "url": "https://koronavirus.gov.hu/cikkek/peldamutato-noket-dijazott-nok-magyarorszagert-klub", "h1": "P\u00e9ldamutat\u00f3 n\u0151ket d\u00edjazott a N\u0151k Magyarorsz\u00e1g\u00e9rt Klub", "body": "\nA N\u0151k Magyarorsz\u00e1g\u00e9rt Klub olyan p\u00e9ldamutat\u00f3 n\u0151ket d\u00edjazott h\u00e9tf\u0151n Budapesten, akik b\u00e1tor, kiemelked\u0151 munk\u00e1t v\u00e9geztek a\u00a0koronav\u00edrus-j\u00e1rv\u00e1ny terjed\u00e9s\u00e9nek els\u0151 hull\u00e1ma alatt.\n\n\n\u00a0\u00a0Az \u00fcnneps\u00e9gen Nov\u00e1k Katalin, a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, a klub eln\u00f6ke azt mondta: olyan embereket ismertek el, akik a \"frontvonalban harcoltak\", de nem ker\u00fcltek reflektorf\u00e9nybe.\n\u00a0\u00a0\u00a0\u00a0A N\u0151k Magyarorsz\u00e1g\u00e9rt d\u00edjat az\u00e9rt hozt\u00e1k l\u00e9tre, hogy a h\u00f6lgyek er\u0151t mer\u00edthessenek bel\u0151le - hangoztatta, jelezve, az elismer\u00e9st hagyom\u00e1nyteremt\u00e9si c\u00e9llal alap\u00edtott\u00e1k.\n\u00a0\u00a0\u00a0\u00a0Ha valaki elvesz\u00edti a l\u00e1t\u00e1s\u00e1t vagy a hall\u00e1s\u00e1t, akkor m\u00e1s \u00e9rz\u00e9kszervei \u00e9lesebb\u00e9 v\u00e1lnak - folytatta. A j\u00e1rv\u00e1nyhelyzet alatt az emberek eltakarj\u00e1k a sz\u00e1jukat \u00e9s az orrukat, azonban a szem\u00fcket, a f\u00fcl\u00fcket \u00e9s a sz\u00edv\u00fcket nem. Ebben az id\u0151szakban tiszt\u00e1bban lehet l\u00e1tni, hallani \u00e9s \u00e9rezni, \u00e9szrevenni a mindennapi h\u0151s\u00f6ket - fogalmazott.\n\u00a0\u00a0\u00a0\u00a0A d\u00edjazottak betegekr\u0151l, gyermekekr\u0151l, id\u0151sekr\u0151l gondoskodnak, ezek t\u00f6rt\u00e9nelmi er\u00e9nyek - hangs\u00falyozta Nov\u00e1k Katalin.\n\u00a0\u00a0\u00a0\u00a0A miniszter elmondta: b\u00e1r az \u00f6tsz\u00e1z jel\u00f6lt k\u00f6z\u00f6tt nem igaz\u00e1n lehet rangsort fel\u00e1ll\u00edtani, egy szakmai zs\u0171ri kiv\u00e1lasztott k\u00f6z\u00fcl\u00fck h\u00faszat. Az \u0151 nev\u00fcket bocs\u00e1tott\u00e1k k\u00f6z\u00f6ns\u00e9gszavaz\u00e1sra, \u00e9s t\u00f6bb mint tizenk\u00e9tezer voks d\u00f6nt\u00f6tt a n\u00e9gy f\u0151d\u00edjasr\u00f3l.\n\u00a0\u00a0\u00a0\u00a0Nov\u00e1k Katalin kit\u00e9rt arra, hogy a n\u0151k minden nap \u00fajraterveznek. \u00c1t kell alak\u00edtaniuk a napirendj\u00fcket, ha p\u00e9ld\u00e1ul l\u00e1zas lesz a gyermek\u00fck vagy nem megfelel\u0151 helyen hajtanak le az aut\u00f3p\u00e1ly\u00e1r\u00f3l.\n\u00a0\u00a0\u00a0\u00a0Balog Zolt\u00e1n minisztereln\u00f6ki biztos arr\u00f3l besz\u00e9lt, hogy a j\u00e1rv\u00e1ny els\u0151 hull\u00e1ma megrend\u00fcl\u00e9st hozott az emberek \u00e9let\u00e9be, ebb\u0151l pedig term\u00e9keny gondolatok sz\u00fclettek.\n\u00a0\u00a0\u00a0\u00a0A d\u00edjakat n\u00e9gy kateg\u00f3ri\u00e1ban osztott\u00e1k ki: eg\u00e9szs\u00e9g\u00fcgy, oktat\u00e1s, szoci\u00e1lis ell\u00e1t\u00e1s, egy\u00e9b. Csaknem \u00f6tsz\u00e1z jel\u00f6l\u00e9s \u00e9rkezett. Minden kateg\u00f3ri\u00e1ban \u00f6t n\u0151t t\u00fcntettek ki, k\u00f6z\u00fcl\u00fck egy-egy f\u0151d\u00edjast is elismertek, a k\u00f6z\u00f6ns\u00e9gszavaz\u00e1s nyerteseit. A csoportok f\u0151d\u00edja brutt\u00f3 5 milli\u00f3 forint p\u00e9nzjutalommal j\u00e1r.\n\u00a0\u00a0\u00a0\u00a0Eg\u00e9szs\u00e9g\u00fcgyi kateg\u00f3ri\u00e1ban F\u00e1bi\u00e1n Barbara, az oktat\u00e1s vil\u00e1g\u00e1b\u00f3l Balatoni Katalin, a szoci\u00e1lis ell\u00e1t\u00e1s ter\u00fclet\u00e9r\u0151l Klenik S\u00e1ndorn\u00e9 nyert, az egy\u00e9b kateg\u00f3ri\u00e1ban pedig a P\u00e9csi Tudom\u00e1nyegyetemhez tartoz\u00f3 Szent\u00e1gothai J\u00e1nos Kutat\u00f3k\u00f6zpont Virol\u00f3giai Kutat\u00f3csoportj\u00e1nak n\u0151i tagjai kapt\u00e1k a f\u0151d\u00edjat.\n\u00a0\u00a0\u00a0\u00a0A kit\u00fcntetetteket a N\u0151k Magyarorsz\u00e1g\u00e9rt Klub egy-egy tagja m\u00e9ltatta.\n\u00a0\u00a0\u00a0\u00a0Szab\u00f3 T\u00fcnde, az Emberi Er\u0151forr\u00e1sok Miniszt\u00e9rium\u00e1nak sport\u00e9rt felel\u0151s \u00e1llamtitk\u00e1ra azt mondta: F\u00e1bi\u00e1n Barbara \u00e1pol\u00f3n\u0151, Novaj k\u00f6zs\u00e9g orvosi asszisztense a vesz\u00e9lyhelyzet teljes ideje alatt azon dolgozott, hogy t\u00e1j\u00e9koztassa a lakoss\u00e1got a j\u00e1rv\u00e1ny kock\u00e1zatair\u00f3l, a megel\u0151z\u00e9s hasznoss\u00e1g\u00e1r\u00f3l. Megszervezte a maszkgy\u00e1rt\u00e1shoz sz\u00fcks\u00e9ges anyagok beszerz\u00e9s\u00e9t, majd a v\u00e9d\u0151felszerel\u00e9sek sz\u00e9toszt\u00e1s\u00e1ban is f\u0151szerepet v\u00e1llalt, mindezt egyed\u00fcl\u00e1ll\u00f3 h\u00e1romgyermekes anyak\u00e9nt, szabadidej\u00e9t nem k\u00edm\u00e9lve.\n\u00a0\u00a0\u00a0\u00a0Szili Katalin minisztereln\u00f6ki megb\u00edzott, az Orsz\u00e1ggy\u0171l\u00e9s kor\u00e1bbi eln\u00f6ke arr\u00f3l besz\u00e9lt, hogy a pedag\u00f3gusok vezetik k\u00f6z\u00f6ss\u00e9g\u00fck tagjait. Balatoni Katalin n\u00e9pt\u00e1ncpedag\u00f3gus nem csup\u00e1n Magyarorsz\u00e1gon l\u00e1tta el tev\u00e9kenys\u00e9g\u00e9t, hanem a K\u00e1rp\u00e1t-medence, s\u0151t a vil\u00e1g magyars\u00e1g\u00e1nak biztos\u00edtott online tartalmat a gyermekek oktat\u00e1s\u00e1hoz. Munk\u00e1j\u00e1ban mindig jelen van az \u00f6ssznemzeti szempont.\n\u00a0\u00a0\u00a0\u00a0Nagy T\u00edmea k\u00e9tszeres olimpiai bajnok p\u00e1rbajt\u0151rv\u00edv\u00f3 azt mondta, a szoci\u00e1lis ell\u00e1t\u00e1s \"arany\u00e9rmese\", Klenik S\u00e1ndorn\u00e9 minden\u00e9t odaadta az\u00e9rt, hogy id\u0151s embereknek seg\u00edtsen. Elment az unok\u00e1it\u00f3l, hogy bek\u00f6lt\u00f6zhessen int\u00e9zm\u00e9nye lak\u00f3i k\u00f6z\u00e9, \u0151ket b\u00e1tor\u00edtsa, a kialakult fesz\u00fclts\u00e9get enyh\u00edtse. \u0150 is akt\u00edv szerepet v\u00e1llalt a maszkgy\u00e1rt\u00e1sban.\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 azt hangoztatta, hogy a P\u00e9csi Tudom\u00e1nyegyetemhez tartoz\u00f3 Szent\u00e1gothai J\u00e1nos Kutat\u00f3k\u00f6zpont Virol\u00f3giai Kutat\u00f3csoportj\u00e1nak n\u0151i tagjai reggelt\u0151l k\u00e9s\u0151 estig komoly szellemi munk\u00e1t v\u00e9geztek. Gy\u00f3gyszeralapanyagokat vizsg\u00e1ltak abb\u00f3l a szempontb\u00f3l, hogy g\u00e1tolj\u00e1k-e a\u00a0koronav\u00edrust. Gyakran teljes v\u00e9d\u0151\u00f6lt\u00f6zetben dolgoztak, teh\u00e1t fizikailag is megterhel\u0151 feladatokat l\u00e1ttak el.\n\nMTI 2020. okt\u00f3ber 5.\n\n"}]