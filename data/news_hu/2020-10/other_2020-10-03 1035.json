[{"date": "2020-10-03 10:35", "url": "https://koronavirus.gov.hu/cikkek/tallai-jovo-ev-elejen-megkezdodik-13-havi-nyugdij-visszaallitasa", "h1": "T\u00e1llai: a j\u00f6v\u0151 \u00e9v elej\u00e9n megkezd\u0151dik a 13. havi nyugd\u00edj vissza\u00e1ll\u00edt\u00e1sa", "body": "\nA korm\u00e1ny d\u00f6nt\u00e9se alapj\u00e1n a j\u00f6v\u0151 \u00e9v elej\u00e9n \"megkezd\u0151dik a 13. havi nyugd\u00edj vissza\u00e1ll\u00edt\u00e1sa\" - er\u0151s\u00edtette meg T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra a Magyar Nemzetnek adott megjelent interj\u00faban.\n\nAz eddigi v\u00e1ls\u00e1gkezel\u0151 int\u00e9zked\u00e9sek tov\u00e1bbi eredm\u00e9nyeit sorolva T\u00e1llai Andr\u00e1s k\u00f6z\u00f6lte: a j\u00f6v\u0151 \u00e9v k\u00f6zep\u00e9ig ak\u00e1r 2500 milli\u00e1rd forintot is a banki \u00fcgyfelekn\u00e9l hagyhat a hitelmorat\u00f3rium, a korm\u00e1ny emellett m\u00e1r 900 milli\u00e1rdot ford\u00edtott gazdas\u00e1gv\u00e9delemre, b\u0151v\u00edtette a csal\u00e1dok, a fiatalok \u00e9s a v\u00e1llalkoz\u00e1sok t\u00e1mogat\u00e1sait.\nA tavasszal bevezetett munka- \u00e9s ad\u00f3\u00fcgyi, illetve m\u00e1s l\u00e9p\u00e9sek nagyj\u00e1b\u00f3l egymilli\u00f3 munkav\u00e1llal\u00f3 helyzet\u00e9n seg\u00edtettek, ezen bel\u00fcl a b\u00e9rt\u00e1mogat\u00e1sok majdnem 300 ezer \u00e1ll\u00e1s megv\u00e9d\u00e9s\u00e9t garant\u00e1lt\u00e1k. A hitelmorat\u00f3rium 1,6 milli\u00f3 banki \u00fcgyf\u00e9ln\u00e9l hagyhat id\u00e9n 2000 milli\u00e1rd forintot, a lehet\u0151s\u00e9g c\u00e9lzott meghosszabb\u00edt\u00e1sa pedig j\u00f6v\u0151re \u00fajabb 450 milli\u00e1rdot jelenthet t\u00f6bb sz\u00e1zezer \u00fcgyf\u00e9lnek - emelte ki T\u00e1llai Andr\u00e1s.\nA belpolitikai szerepl\u0151k k\u00f6z\u00f6tt a v\u00e1ls\u00e1gkezel\u00e9sr\u0151l kialakult sz\u00f3csat\u00e1ra reag\u00e1lva az \u00e1llamtitk\u00e1r azt mondta, a fenti felsorol\u00e1s elt\u00e9r att\u00f3l a list\u00e1t\u00f3l, amelyet a Gyurcs\u00e1ny-Bajnai-korm\u00e1ny \u00e1ll\u00edtott \u00f6ssze annak idej\u00e9n, 2008-2009-ben v\u00e1ls\u00e1gkezel\u00e9s c\u00edm\u00e9n.\n\"A baloldali kabinet akkor egyebek mellett jelent\u0151sen megemelte a forgalmi ad\u00f3t, n\u00f6velte a j\u00f6ved\u00e9ki ad\u00f3t, a szem\u00e9lyi j\u00f6vedelemad\u00f3n\u00e1l pedig kialak\u00edtotta a rendszerv\u00e1ltoz\u00e1s egyik legnagyobb ad\u00f3\u00fcgyi \u00e1tver\u00e9s\u00e9t, az \u00fagynevezett szuperbrutt\u00f3s\u00edt\u00e1st. Emellett befagyasztotta a csal\u00e1di p\u00f3tl\u00e9kot, a gyes h\u00e1rom\u00e9ves id\u0151szak\u00e1t egy \u00e9vvel cs\u00f6kkentette, mik\u00f6zben a t\u00e1pp\u00e9nz t\u00edz sz\u00e1zal\u00e9kkal apadt. Megsz\u0171nt a 13. havi nyugd\u00edj, 62-r\u0151l l\u00e9pcs\u0151zetesen 65 \u00e9vre emelkedett a nyugd\u00edjkorhat\u00e1r. B\u00e9rt cs\u00f6kkentettek a k\u00f6zszf\u00e9r\u00e1ban, mik\u00f6zben orsz\u00e1gos \u00e1ltal\u00e1nos ingatlanad\u00f3t vetettek ki\" - eml\u00e9keztetett T\u00e1llai Andr\u00e1s.\nMegjegyezte azt is, hogy az egy \u00e9vtizeddel ezel\u0151tti \u00e9s a mostani v\u00e1ls\u00e1ghelyzet \u00f6sszehasonl\u00edt\u00e1sa \"bizonyos \u00e9rtelemben s\u00e1nt\u00edt\", \"a k\u00e9t kr\u00edzis hordereje, lefoly\u00e1sa, hossz\u00fas\u00e1ga elt\u00e9r\u0151, a 2008-as messze nem volt olyan puszt\u00edt\u00f3, mint a mostani\".\n\"Szinte kiz\u00e1r\u00f3lag a baloldali korm\u00e1nyok sorozatos hib\u00e1i miatt fizetett v\u00e9g\u00fcl m\u00e9gis rendk\u00edv\u00fcl nagy \u00e1rat akkor a magyar t\u00e1rsadalom\" - v\u00e9lekedett a P\u00e9nz\u00fcgyminiszt\u00e9rium \u00e1llamtitk\u00e1ra, hozz\u00e1t\u00e9ve, hogy \"most sem ad\u00f3emel\u00e9s, sem megszor\u00edt\u00e1s nem lesz\".\n\n\nMTI 2020. okt\u00f3ber 3.\n\n"}]