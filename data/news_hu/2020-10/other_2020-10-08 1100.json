[{"date": "2020-10-08 11:00", "url": "https://koronavirus.gov.hu/cikkek/szocialis-intezmenyek-vedekezeset-segiti-humanitarius-tanacs", "h1": "Szoci\u00e1lis int\u00e9zm\u00e9nyek v\u00e9dekez\u00e9s\u00e9t seg\u00edti a humanit\u00e1rius tan\u00e1cs", "body": "\nT\u00f6bb mint 32 milli\u00f3 forintnyi eszk\u00f6zzel seg\u00edti a szoci\u00e1lis int\u00e9zm\u00e9nyek koronav\u00edrus-j\u00e1rv\u00e1ny elleni v\u00e9dekez\u00e9s\u00e9t a Magyar M\u00e1ltai Szeretetszolg\u00e1lat seg\u00edts\u00e9g\u00e9vel a Nemzeti Humanit\u00e1rius Koordin\u00e1ci\u00f3s Tan\u00e1cs - jelentette be a szervezet eln\u00f6ke cs\u00fct\u00f6rt\u00f6k\u00f6n Budapesten.\n\n\nSolt\u00e9sz Mikl\u00f3s, aki a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, hangs\u00falyozta: mik\u00f6zben a j\u00e1rv\u00e1ny idej\u00e9n fenn kell tartani a mindennapi \u00e9let m\u0171k\u00f6d\u00e9s\u00e9t, meg kell \u00f3vni a szoci\u00e1lis int\u00e9zm\u00e9nyekben \u00e9l\u0151 id\u0151sek vagy fogyat\u00e9koss\u00e1ggal \u00e9l\u0151k eg\u00e9szs\u00e9g\u00e9t; ezt szolg\u00e1lj\u00e1k a v\u00e9dekez\u00e9st seg\u00edt\u0151 eszk\u00f6z\u00f6k.\n\u00a0\u00a0\u00a0\u00a0Elmondta: 15 milli\u00f3 forint \u00e9rt\u00e9k\u0171 eszk\u00f6zt kapnak a Szoci\u00e1lis \u00e9s Gyermekv\u00e9delmi F\u0151igazgat\u00f3s\u00e1g int\u00e9zm\u00e9nyei, a civil fenntart\u00e1s\u00fa int\u00e9zm\u00e9nyeket pedig 5 milli\u00f3 forint \u00e9rt\u00e9ben seg\u00edti a tan\u00e1cs. T\u00f6bb mint 12 milli\u00f3 forint \u00e9rt\u00e9k\u0171 v\u00e9d\u0151eszk\u00f6zt a Magyar V\u00f6r\u00f6skereszt, a Katolikus Karit\u00e1sz, a Reform\u00e1tus Szeretetszolg\u00e1lat, a Baptista Szeretetszolg\u00e1lat, az \u00d6komenikus Seg\u00e9lyszervezet, valamit a Magyar M\u00e1ltai Szeretetszolg\u00e1lat int\u00e9zm\u00e9nyeibe juttatnak el.\n\u00a0\u00a0\u00a0\u00a0F\u00fcl\u00f6p Attila, az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra felh\u00edvta a figyelmet arra, hogy a v\u00e9dekez\u00e9s siker\u00e9t jelzi, hogy az orsz\u00e1gban m\u0171k\u00f6d\u0151 1600 id\u0151seket, fogyat\u00e9kkal \u00e9l\u0151ket, illetve pszichi\u00e1triai- \u00e9s szenved\u00e9lybetegeket gondoz\u00f3 int\u00e9zm\u00e9nynek mind\u00f6ssze n\u00e9gy sz\u00e1zal\u00e9k\u00e1t \u00e9rte el a v\u00edrus.\n\u00a0\u00a0\u00a0\u00a0Az orsz\u00e1g m\u0171k\u00f6d\u00e9s\u00e9nek fenntart\u00e1s\u00e1hoz sz\u00fcks\u00e9g van a szoci\u00e1lis gondoz\u00f3 int\u00e9zm\u00e9nyek bizonyos fok\u00fa izol\u00e1ci\u00f3j\u00e1ra, ami eddig sikeresnek bizonyult. Ezekben az int\u00e9zm\u00e9nyekben 42 ezer ember dolgozik, akiknek fokozott a felel\u0151ss\u00e9ge a v\u00e9dekez\u00e9sben; az \u0151 munk\u00e1jukat is seg\u00edtik ezek az eszk\u00f6z\u00f6k - mondta az \u00e1llamtitk\u00e1r.\n\u00a0\u00a0\u00a0\u00a0Gy\u0151ri-Dani Lajos, a Magyar M\u00e1ltai Szeretetszolg\u00e1lat Egyes\u00fclet \u00fcgyvezet\u0151 aleln\u00f6ke k\u00f6z\u00f6lte: az int\u00e9zm\u00e9nyfenntart\u00f3k felel\u0151sek az\u00e9rt, hogy meg\u00e1ll\u00edts\u00e1k a fert\u0151z\u00e9s terjed\u00e9s\u00e9t \u00e9s meg tudj\u00e1k \u0151rizni az izol\u00e1lt k\u00f6r\u00fclm\u00e9nyek k\u00f6z\u00f6tt az id\u0151s emberek lelki eg\u00e9szs\u00e9g\u00e9t is. \u00a0\u00a0\u00a0\u00a0Ez\u00e9rt a beszerz\u00e9s el\u0151tt megk\u00e9rdezt\u00e9k az int\u00e9zm\u00e9nyeket, hogy milyen eszk\u00f6z\u00f6kre van sz\u00fcks\u00e9g\u00fck. Ugyanakkor a szeretetszolg\u00e1lat \u00e1ltal lebonyol\u00edtott beszerz\u00e9s sor\u00e1n a magyar gy\u00e1rt\u00e1s\u00fa eszk\u00f6z\u00f6ket r\u00e9szes\u00edtett\u00e9k el\u0151nyben, hogy ezzel is seg\u00edts\u00e9k a hazai gazdas\u00e1got - mondta az aleln\u00f6k.\n\u00a0\u00a0\u00a0\u00a0A tan\u00e1cs 790 \u00e9rint\u00e9smentes k\u00e9zfert\u0151tlen\u00edt\u0151 berendez\u00e9st, 350 h\u0151m\u00e9r\u0151t \u00e9s a leveg\u0151 v\u00edrusmentes\u00edt\u00e9s\u00e9t seg\u00edt\u0151 52 \u00f3zongener\u00e1tort juttat el az int\u00e9zm\u00e9nyekbe a szeretetszolg\u00e1lat seg\u00edts\u00e9g\u00e9vel.\n\n\nMTI 2020. okt\u00f3ber 8.\n\n"}]