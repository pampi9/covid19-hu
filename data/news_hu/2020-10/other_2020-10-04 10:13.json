[{"date": "2020-10-04 10:13", "url": "https://koronavirus.gov.hu/cikkek/orban-most-osszefogasra-van-szukseg-ez-az-pillanat-amikor-az-orvosok-bereben-attoro-ereju", "h1": " Orb\u00e1n: most \u00f6sszefog\u00e1sra van sz\u00fcks\u00e9g, ez az a pillanat, amikor az orvosok b\u00e9r\u00e9ben \u00e1tt\u00f6r\u0151 erej\u0171 javul\u00e1st kell el\u00e9rn\u00fcnk", "body": "\nNeh\u00e9z id\u0151szak el\u0151tt \u00e1llunk, mert \"nek\u00fcnk m\u00e1r eleg\u00fcnk van a v\u00edrusb\u00f3l, de a v\u00edrusnak nincs elege bel\u0151l\u00fcnk\", gyorsabban fert\u0151z, mint kor\u00e1bban - mondta Orb\u00e1n Viktor minisztereln\u00f6k a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\nAm\u00edg nincs vakcina, addig a f\u0151szerep a v\u00e9dekez\u00e9s\u00e9, amely l\u00e9pcs\u0151zetes, ahogy nehezedik a helyzet, \u00fagy nyitnak meg \u00fajabb \u00e9s \u00fajabb k\u00f3rh\u00e1zakat, \u00e9s \u00e1ll\u00edtanak az \u00e1gyak mell\u00e9 \u00fajabb \u00e9s \u00fajabb orvosokat, \u00e1pol\u00f3kat - k\u00f6z\u00f6lte a korm\u00e1nyf\u0151, kijelentve: \"tudjuk tartani a l\u00e9p\u00e9st\".\n\u00a0\u00a0\u00a0\u00a0Kifejtette: a matematikusok a val\u00f3sz\u00edn\u0171s\u00edthet\u0151 legmagasabb terhel\u00e9snek azt tartj\u00e1k, ha egyszerre 200 ezer ember fert\u0151z\u00f6tt az orsz\u00e1gban, akik k\u00f6z\u00fcl 16 ezren szorulhatnak k\u00f3rh\u00e1zi kezel\u00e9sre \u00e9s 800-1000 ember l\u00e9legeztet\u0151k\u00e9sz\u00fcl\u00e9kre. A korm\u00e1ny - az alulbecsl\u00e9s elker\u00fcl\u00e9se \u00e9rdek\u00e9ben - 400 ezer ember egyidej\u0171 megfert\u0151z\u0151d\u00e9s\u00e9vel sz\u00e1molja a cs\u00facsterhel\u00e9st, amihez 32 ezer k\u00f3rh\u00e1zi \u00e1gy \u00e9s megfelel\u0151 sz\u00e1m\u00fa orvos, \u00e1pol\u00f3 sz\u00fcks\u00e9ges, akiket vez\u00e9nyelni kell, ez\u00e9rt az \u0151 \u00e9let\u00fck ma rendk\u00edv\u00fcl neh\u00e9z, \"k\u00f6sz\u00f6nettel tartozunk nekik\" - mondta Orb\u00e1n Viktor, jelezve, hogy senki sem boldog emiatt, de am\u00edg nincs vakcina, \u00e9s felsz\u00e1ll\u00f3 \u00e1gban van a j\u00e1rv\u00e1ny, addig az \u00e1tszervez\u00e9sek elker\u00fclhetetlenek.\n\u00a0\u00a0\u00a0\u00a0Arr\u00f3l is besz\u00e9lt, hogy a koronav\u00edrus-j\u00e1rv\u00e1ny m\u00e1sodik hull\u00e1ma hosszabb \u00e9s nehezebb lesz, ez\u00e9rt egyszerre kell v\u00e9grehajtani \u00e1tszervez\u00e9si l\u00e9p\u00e9seket, \u00e9s n\u00f6velni az eg\u00e9szs\u00e9g\u00fcgyi dolgoz\u00f3k teherb\u00edr\u00f3 k\u00e9pess\u00e9g\u00e9t.\n\n\u00a0\u00a0\u00a0\u00a0K\u00f6z\u00f6lte: a Magyar Orvosi Kamara (MOK) h\u00f3napok \u00f3ta bomb\u00e1zta a korm\u00e1nyt a javaslataival, \u00e9s a kabineten bel\u00fcl is vita volt arr\u00f3l, hogy most, amikor a munkahelyeket, a kor\u00e1bbi b\u00e9r- \u00e9s \u00e9letsz\u00ednvonalat kell v\u00e9deni, akkor nem megy-e ezzel szembe egy kiemelt b\u00e9rrendez\u00e9s egy csoport eset\u00e9ben.\n\u00a0\u00a0\u00a0\u00a0Ezzel kapcsolatban \u00fagy foglalt \u00e1ll\u00e1st: a j\u00e1rv\u00e1ny nem ellene, hanem ink\u00e1bb mellette sz\u00f3l az orvosb\u00e9rek nagyar\u00e1ny\u00fa rendez\u00e9s\u00e9nek. \"Most \u00f6sszefog\u00e1sra van sz\u00fcks\u00e9g, ez az a pillanat, amikor az orvosok b\u00e9r\u00e9ben \u00e1tt\u00f6r\u0151 erej\u0171 javul\u00e1st kell el\u00e9rn\u00fcnk, \u00e9s ha \u00f6sszefogunk, egy\u00fctt \u00fajra siker\u00fclni fog\" - mondta Orb\u00e1n Viktor, jelezve azt is, hogy a MOK javaslata alapj\u00e1n kivezetik a h\u00e1lap\u00e9nzrendszert. V\u00e1rakoz\u00e1sa szerint janu\u00e1rra siker\u00fclhet minden r\u00e9szletk\u00e9rd\u00e9st tiszt\u00e1zni.\n\u00a0\u00a0\u00a0\u00a0Hozz\u00e1tette azt is: az orvosi jogviszonyok rendszere ma nehezen \u00e1tl\u00e1that\u00f3, ez\u00e9rt l\u00e9trehoznak egy \u00faj, eg\u00e9szs\u00e9g\u00fcgyi munkajogviszonyt - az \u00e1llami, az egyh\u00e1zi \u00e9s az \u00f6nkorm\u00e1nyzati fenntart\u00e1s\u00fa int\u00e9zm\u00e9nyekben dolgoz\u00f3knak -, egy speci\u00e1lis, egys\u00e9ges szab\u00e1lyrendszert. Az emel\u00e9s m\u00e9rt\u00e9k\u00e9r\u0151l azt k\u00f6z\u00f6lte: \"lehet mondani a dupl\u00e1z\u00f3d\u00e1st\", de nincs egys\u00e9ges sz\u00e1m, nem minden orvost \u00e9rint majd azonos m\u00f3don a v\u00e1ltoz\u00e1s, a MOK javaslatait fogadt\u00e1k be. P\u00e9ldak\u00e9nt eml\u00edtette, hogyha egy rezidens eddig 300 ezer forintot keresett, akkor ezut\u00e1n 600 ezret fog.\n\n\u00a0\u00a0\u00a0\u00a0Az Eur\u00f3pai Bizotts\u00e1g jog\u00e1llamis\u00e1gi jelent\u00e9s\u00e9r\u0151l a korm\u00e1nyf\u0151 \u00fagy fogalmazott: az esem\u00e9nyek sorrendje rajzolja ki a teljes k\u00e9pet. El\u0151sz\u00f6r az Eur\u00f3pai Bizotts\u00e1g nyilv\u00e1noss\u00e1gra hozott egy migr\u00e1ci\u00f3s tervet, amely a V4-eknek nem fogadhat\u00f3 el, majd a br\u00fcsszeli bizotts\u00e1g aleln\u00f6ke - Vera Jourov\u00e1 - megt\u00e1madta Magyarorsz\u00e1got, \"t\u00f6kkel\u00fct\u00f6ttnek nyilv\u00e1n\u00edtotta a magyarokat\", ami nem megy, ugyanis \"van egy v\u00f6r\u00f6s vonal\". Az EU egyik vezet\u0151je nem besz\u00e9lhet tiszteletlen\u00fcl az uni\u00f3 egyetlen orsz\u00e1g\u00e1nak polg\u00e1rair\u00f3l, \u00edgy a magyarokr\u00f3l sem - jelentette ki Orb\u00e1n Viktor, megjegyezve: ha ezt a n\u00e9metekr\u0151l vagy franci\u00e1kr\u00f3l mondta volna, \"egy perc ut\u00e1n kir\u00fagt\u00e1k volna\". \"Azonos elb\u00e1n\u00e1st akarunk, benn\u00fcnket ugyan\u00fagy nem lehet s\u00e9rtegetni, mint ahogy nem lehet a n\u00e9meteket vagy a franci\u00e1kat\" - tette hozz\u00e1.\n\u00a0\u00a0\u00a0\u00a0E \"t\u00e1mad\u00e1s\" ut\u00e1n kiadt\u00e1k a jog\u00e1llamis\u00e1gi jelent\u00e9st, amelyet a minisztereln\u00f6k \"Soros-jelent\u00e9snek\" tekint, mert az abban megjel\u00f6lt 13 forr\u00e1sb\u00f3l 12 szervezetet Soros Gy\u00f6rgy fizet. Ez\u00e9rt ny\u00edlt, \u00f6sszehangolt t\u00e1mad\u00e1snak nevezte a jelent\u00e9st.\n\u00a0\u00a0\u00a0\u00a0Azt tan\u00e1csolta az Eur\u00f3pai Bizotts\u00e1gnak, hogy jobban m\u00e9rje fel az erej\u00e9t \u00e9s az EU el\u0151tt \u00e1ll\u00f3 kih\u00edv\u00e1sokat, mert a kontinens egy vil\u00e1gj\u00e1rv\u00e1nyt\u00f3l szenved, \u00edgy egyetlen feladat van, a v\u00e9dekez\u00e9s, erre kellene \u00f6sszpontos\u00edtani, ehhez k\u00e9pest megt\u00e1madj\u00e1k a tag\u00e1llamokat, \u00fajra el\u0151veszik a migr\u00e1ci\u00f3 k\u00e9rd\u00e9s\u00e9t, \u00e9s \"\u00e9rthetetlen jog\u00e1llami vit\u00e1kat gener\u00e1lnak\".\n\u00a0\u00a0\u00a0\u00a0Jelezte azt is, hogy az Ursula von der Leyennek, az Eur\u00f3pai Bizotts\u00e1g eln\u00f6k\u00e9nek c\u00edmzett level\u00e9re - melyben elengedhetetlen\u00fcl sz\u00fcks\u00e9gesnek nevezte Vera Jourov\u00e1 tiszts\u00e9g\u00e9b\u0151l val\u00f3 t\u00e1voz\u00e1s\u00e1t - m\u00e9g nem kapott v\u00e1laszt.\n\n\u00a0\u00a0\u00a0\u00a0A m\u0171sorban arr\u00f3l is k\u00e9rdezt\u00e9k Orb\u00e1n Viktort, hogy a n\u00e9met orsz\u00e1gos k\u00f6zszolg\u00e1lati r\u00e1di\u00f3 ut\u00f3lag jav\u00edtotta a Katarina Barley eur\u00f3pai parlamenti (EP) aleln\u00f6kkel k\u00e9sz\u00fclt interj\u00far\u00f3l sz\u00f3l\u00f3 cikk\u00e9t, amelyben az \u00e1llt, Katarina Barley szerint ki kell \u00e9heztetni p\u00e9nz\u00fcgyileg az olyan tag\u00e1llamokat, mint Lengyelorsz\u00e1g \u00e9s Magyarorsz\u00e1g, mert ezekben az orsz\u00e1gokban a jog\u00e1llami elvek megs\u00e9rt\u00e9se nem korl\u00e1toz\u00f3dik egyedi, elszigetelt esetekre, hanem rendszerszer\u0171. A r\u00e1di\u00f3 szerint az aleln\u00f6k val\u00f3j\u00e1ban Orb\u00e1n Viktorral kapcsolatban haszn\u00e1lta a p\u00e9nz\u00fcgyi ki\u00e9heztet\u00e9s kifejez\u00e9st.\n\u00a0\u00a0\u00a0\u00a0A minisztereln\u00f6k mindezt \u00fagy komment\u00e1lta: 30 \u00e9ve az EP nem volt ilyen k\u00f6z\u00f6ns\u00e9ges, tasz\u00edt\u00f3 hely, mint amiv\u00e9 most teszi n\u00e9h\u00e1ny ember. \"Hogy lehet azt mondani - k\u00fcl\u00f6n\u00f6sen olyan t\u00f6rt\u00e9nelmi el\u0151zm\u00e9nyekkel a h\u00e1ta m\u00f6g\u00f6tt valakinek, mint amivel a n\u00e9metek rendelkeznek -, hogy akkor most ki fogunk \u00e9heztetni n\u00e9h\u00e1ny orsz\u00e1got?\" - tette fel a k\u00e9rd\u00e9st.\n\u00a0\u00a0\u00a0\u00a0M\u00e9g tanuls\u00e1gosabbnak nevezte ugyanakkor, hogy a magyar \u00e9s a lengyel tiltakoz\u00e1s ut\u00e1n \"eg\u00e9sz egyszer\u0171en t\u00f6kfilk\u00f3nak, gyengeelm\u00e9j\u0171nek n\u00e9ztek minket, \u00e9s azt mondt\u00e1k, nem is a n\u0151 mondta (...), mi meghamis\u00edtottuk. A R\u00e1kosi-id\u0151kben l\u00e1ttunk ilyet, amikor \u00f6nkritik\u00e1t gyakorolva nyilv\u00e1nosan megt\u00e9pt\u00e9k az ingj\u00fcket: nem a politikus volt a hib\u00e1s, hanem mi\".\n\u00a0\u00a0\u00a0\u00a0\"Milyen \u00e1llapotok vannak abban az orsz\u00e1gban a demokr\u00e1cia, a sajt\u00f3szabads\u00e1g meg a m\u00e9diapluralizmus szempontj\u00e1b\u00f3l?\" - vetette fel a korm\u00e1nyf\u0151.\n\u00c1ll\u00e1spontja szerint az nyomasztja az eur\u00f3pai politikusokat, hogy a \"tortaszelet\" folyamatosan cs\u00f6kken, hiszen m\u00edg az EU h\u00fasz \u00e9ve 24-25 sz\u00e1zal\u00e9kkal j\u00e1rult hozz\u00e1 a vil\u00e1g \u00f6sszteljes\u00edtm\u00e9ny\u00e9hez, addig ma csak 15-tel. Ez az a nyom\u00e1s, amit a politikusok \u00e9reznek, fesz\u00fclts\u00e9g van otthon, stagn\u00e1l, romlik az \u00e9letsz\u00ednvonal, magas az \u00e1llamad\u00f3ss\u00e1g - mondta.\n\u00a0\u00a0\u00a0\u00a0\u00c1m a bajok gy\u00f6ker\u00e9nek beazonos\u00edt\u00e1sa helyett a nemzetek egym\u00e1snak esnek - h\u00edvta fel a figyelmet, al\u00e1h\u00fazva: az EU vezet\u0151inek ilyenkor az lenne a dolguk, hogy \"h\u0171ts\u00e9k a rendszert\", seg\u00edts\u00e9k a tag\u00e1llami egy\u00fcttm\u0171k\u00f6d\u00e9st, ahelyett azonban s\u00e9rtegetnek, \"migr\u00e1ci\u00f3val, Soros-jelent\u00e9ssel\" t\u00e1madnak, vagyis \"pont az ellenkez\u0151j\u00e9t teszik az uni\u00f3s b\u00fcrokrat\u00e1k, mint amit egy\u00e9bk\u00e9nt egy ilyen civiliz\u00e1ci\u00f3s vil\u00e1gpillanatban tenni\u00fck kellene\".\n\n\u00a0\u00a0\u00a0\u00a0A koronav\u00edrus-j\u00e1rv\u00e1ny miatt tervezett EU-s p\u00e9nz\u00fcgyi alapr\u00f3l Orb\u00e1n Viktor kifejtette: a 30 \u00e9ven \u00e1t visszafizetend\u0151 k\u00f6z\u00f6s hitel gondolata nem tetszik Magyarorsz\u00e1gnak, de hajland\u00f3 r\u00e9szt venni benne, mert vannak olyan neh\u00e9z helyzetben l\u00e9v\u0151 uni\u00f3s gazdas\u00e1gok, amelyeknek azonnal p\u00e9nz kell. Az \u00fagynevezett \"f\u00f6sv\u00e9nyek csoportj\u00e1ba\" tartoz\u00f3 tag\u00e1llamok azonban \"olyasmiket mondanak, ami az eg\u00e9sz dolgot meghi\u00fas\u00edthatja\" - folytatta. Erre az esetre a magyar korm\u00e1ny javaslata az, hogyha meghi\u00fasul a k\u00f6z\u00f6s hitel, akkor azok \u00e1lljanak \u00f6ssze, akiknek sz\u00fcks\u00e9g\u00fck van r\u00e1, ez lenne a korm\u00e1nyk\u00f6zi alap\u00fa, az EU int\u00e9zm\u00e9nyeinek bevon\u00e1sa n\u00e9lk\u00fcli megold\u00e1s. Hozz\u00e1f\u0171zte: \u00f6r\u00fclne, ha elker\u00fclhet\u0151 lenne ez az eset, de ha bek\u00f6vetkezik, magyar szempontb\u00f3l az sem trag\u00e9dia.\n\u00a0\u00a0\u00a0\u00a0\"Minden rosszul van \u00fctemezve Br\u00fcsszelben, j\u00e1rv\u00e1ny van, v\u00e9dekez\u00e9s, azzal kellene foglalkozni, \u00e9s nem bonyolult jogi felt\u00e9teleket t\u00e1masztani a p\u00e9nz\u00fcgyi kifizet\u00e9sekhez, mert ez n\u00e9h\u00e1ny orsz\u00e1g megrend\u00fcl\u00e9s\u00e9t is okozhatja\" - \u00f6sszegzett.\n\n\u00a0\u00a0\u00a0\u00a0A v\u00f6r\u00f6siszap-katasztr\u00f3fa 10. \u00e9vfordul\u00f3j\u00e1val kapcsolatban Orb\u00e1n Viktor azt mondta: nem hagyt\u00e1k magukra az ott \u00e9l\u0151ket, seg\u00edtettek nekik, \u00fajj\u00e1\u00e9p\u00edtett\u00e9k az eg\u00e9sz k\u00f6rny\u00e9ket, a helyre\u00e1ll\u00edt\u00e1s pedig a magyar nemzet \u00f6sszetartoz\u00e1s\u00e1t, nagys\u00e1g\u00e1t, az \u00f6sszefog\u00e1s erej\u00e9t mutatja. \"Ez egy komoly pr\u00f3bat\u00e9tel volt mindannyiunknak\" - mondta, r\u00e1mutatva: nagyon kev\u00e9sen m\u00falt, hogy nem t\u00f6bb sz\u00e1zan vagy t\u00f6bb ezren haltak meg a katasztr\u00f3f\u00e1ban.\n\n\u00a0\u00a0\u00a0\u00a0V\u00e9g\u00fcl arr\u00f3l az \u00faj mesek\u00f6nyvr\u0151l, amelyben a kir\u00e1lyfi kir\u00e1lyfival h\u00e1zasodik, a kir\u00e1lyl\u00e1ny pedig feminista, leszbikus, a korm\u00e1nyf\u0151 \u00fagy fogalmazott: a homoszexualit\u00e1s meg\u00edt\u00e9l\u00e9s\u00e9hez kapcsol\u00f3d\u00f3 vit\u00e1k sz\u00f6vev\u00e9nyesek. Magyarorsz\u00e1gon vannak jogszab\u00e1lyok, amelyek a homoszexualit\u00e1sra vonatkoznak, ezek alapj\u00e1t \"egy rendk\u00edv\u00fcl toler\u00e1ns \u00e9s t\u00fcrelmes megk\u00f6zel\u00edt\u00e9s adja, teh\u00e1t a magyarok t\u00fcrelmesek ezzel a jelens\u00e9ggel szemben, s\u0151t a magyarok olyan t\u00fcrelmesek, hogy az ilyen t\u00edpus\u00fa provokat\u00edv demonstr\u00e1ci\u00f3kat (...) is j\u00f3l viselj\u00fck\" - fejtette ki.\n\u00a0\u00a0\u00a0\u00a0\"Magyarorsz\u00e1g a homoszexualit\u00e1s tekintet\u00e9ben egy toler\u00e1ns, t\u00fcrelmes orsz\u00e1g. De van egy v\u00f6r\u00f6s vonal, amit nem lehet \u00e1tl\u00e9pni, \u00e9s \u00e9n ebben \u00f6sszegzem a v\u00e9lem\u00e9nyemet: hagyj\u00e1k b\u00e9k\u00e9n a gyerekeinket\" - mondta Orb\u00e1n Viktor.\n\nMTI 2020. okt\u00f3ber 4\n\n"}]