[{"date": "2020-10-07 11:38", "url": "https://koronavirus.gov.hu/cikkek/ujfajta-pcr-teszt-elovizsgalataban-vett-reszt-semmelweis-egyetem", "h1": "\u00dajfajta PCR-teszt el\u0151vizsg\u00e1lat\u00e1ban vett r\u00e9szt a Semmelweis Egyetem", "body": "\n\u00daj diagnosztikus elj\u00e1r\u00e1s tesztel\u00e9s\u00e9ben vett r\u00e9szt a Semmelweis Egyetem (SE), az egyl\u00e9p\u00e9ses PCR-teszt gyorsabban \u00e9s egyszer\u0171bben mutatja ki a koronav\u00edrust - t\u00e1j\u00e9koztatta az orvosegyetem szerd\u00e1n az MTI-t.\n\n\nV\u00e1s\u00e1rhelyi Barna, a Semmelweis Egyetem Laborat\u00f3riumi Medicina Int\u00e9zet\u00e9nek igazgat\u00f3ja a k\u00f6zlem\u00e9ny szerint elmondta: a klasszikus PCR-vizsg\u00e1lat a mint\u00e1b\u00f3l kivont v\u00edrus RNS-kimutat\u00e1s\u00e1n alapul.\n\u00a0\u00a0\u00a0\u00a0Az RNS-kivon\u00e1s id\u0151ig\u00e9nyes, t\u00f6bb \u00f3r\u00e1n \u00e1t tart\u00f3 k\u00f6lts\u00e9ges folyamat, reagens \u00e9s k\u00fcl\u00f6n ezzel foglalkoz\u00f3 szakember kell hozz\u00e1. R\u00e1ad\u00e1sul a gy\u00e1rt\u00f3 c\u00e9gek gyakran nem k\u00e9pesek megfelel\u0151 mennyis\u00e9gben \u00e9s id\u0151re sz\u00e1ll\u00edtani a reagenst - tette hozz\u00e1.\n\u00a0\u00a0\u00a0\u00a0\u00c9ppen ez\u00e9rt \u00f3ri\u00e1si sz\u00fcks\u00e9g van olyan tesztre, amelyhez nem kell kivonni az RNS-t, hanem k\u00f6zvetlen\u00fcl a levett mint\u00e1b\u00f3l kimutathat\u00f3 a v\u00edrus - mutatott r\u00e1. V\u00e1s\u00e1rhelyi Barna k\u00f6z\u00f6lte: az \u00faj fejleszt\u00e9s\u0171, egyl\u00e9p\u00e9ses RT-PCR-tesztet kipr\u00f3b\u00e1lt\u00e1k, \u00e9s a kapott eredm\u00e9nyek teljes m\u00e9rt\u00e9kben megegyeztek a klasszikus PCR-vizsg\u00e1latok eredm\u00e9ny\u00e9vel.\n\u00a0\u00a0\u00a0\u00a0A k\u00f6zlem\u00e9ny id\u00e9zi Merkely B\u00e9la rektort, aki szerint az \u00faj, magyar fejleszt\u00e9s\u0171 teszttel v\u00e9gzett vizsg\u00e1latok gyorsabban adnak eredm\u00e9nyt, kisebb szakember-kapacit\u00e1s\u00e1t k\u00f6tnek le \u00e9s v\u00e1rhat\u00f3an k\u00f6lts\u00e9ghat\u00e9konyabbak, ez\u00e9rt az SE n\u00f6vekv\u0151 sz\u00e1mban haszn\u00e1lja majd ezeket a teszteket a j\u00f6v\u0151ben.\n\u00a0\u00a0\u00a0\u00a0Az \u00faj diagnosztikus elj\u00e1r\u00e1s tesztel\u00e9s\u00e9ben Magyarorsz\u00e1gr\u00f3l a Semmelweis Egyetem vett r\u00e9szt.\n\u00a0\u00a0\u00a0\u00a0Az AzureSeq nev\u0171 tesztet a magyar tulajdon\u00fa molekul\u00e1ris diagnosztikai c\u00e9g, az Omixon Biocomputing Kft. - a kaliforniai SeqOnce Biosciencesszel egy\u00fcttm\u0171k\u00f6dve - fejlesztette ki, \u00e9s kiz\u00e1r\u00f3lagos forgalmaz\u00e1si jogokkal rendelkezik Eur\u00f3p\u00e1ban, a K\u00f6zel-Keleten \u00e9s Afrik\u00e1ban.\n\nMTI 2020. okt\u00f3ber 7.\n\n"}]