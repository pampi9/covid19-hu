[{"date": "2020-10-04 08:05", "url": "https://koronavirus.gov.hu/cikkek/izer-norbert-mar-oktoberben-parlament-ele-kerulhet-gazdasagvedelmi-operativ-torzs-adougyi", "h1": "Izer Norbert: m\u00e1r okt\u00f3berben a parlament el\u00e9 ker\u00fclhet a Gazdas\u00e1gv\u00e9delmi Operat\u00edv T\u00f6rzs ad\u00f3\u00fcgyi javaslata", "body": "\nA Gazdas\u00e1gv\u00e9delmi Operat\u00edv T\u00f6rzs (GOT) a h\u00e9ten jelent\u0151s ad\u00f3\u00fcgyi k\u00f6nny\u00edt\u00e9sekr\u0151l d\u00f6nt\u00f6tt, amelyek f\u00f3kusz\u00e1ban az ad\u00f3b\u00fcrokr\u00e1cia jelent\u0151s cs\u00f6kkent\u00e9se \u00e1llt. Az ad\u00f3hivatal a v\u00e1llalkoz\u00e1sok helyett dolgozva m\u00e1r j\u00f6v\u0151re \u00e1fabevall\u00e1si-tervezetet aj\u00e1nl ki, de egyszer\u0171bb\u00e9 v\u00e1lik az ad\u00f3tartoz\u00e1sok rendez\u00e9se \u00e9s a helyi ipar\u0171z\u00e9si ad\u00f3bevall\u00e1sok rendszere is - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\nAz adminisztr\u00e1ci\u00f3 cs\u00f6kkent\u00e9se fel\u00e9r egy komolyabb ad\u00f3cs\u00f6kkent\u00e9ssel - sz\u00f6gezte le az \u00e1llamtitk\u00e1r, hozz\u00e1t\u00e9ve, hogy a v\u00e1llalkoz\u00e1soknak csak a legf\u0151bb ad\u00f3fajt\u00e1khoz k\u00f6thet\u0151 adminisztr\u00e1ci\u00f3s k\u00f6lts\u00e9ge mintegy 420 milli\u00e1rd, vagyis az ad\u00f3b\u00fcrokr\u00e1ci\u00e1ra a gazd\u00e1lkod\u00f3k az \u00e1rbev\u00e9tel\u00fck 1,7 sz\u00e1zal\u00e9k\u00e1t k\u00f6ltik el. A Gazdas\u00e1gv\u00e9delmi Operat\u00edv T\u00f6rzs szerint miel\u0151bb k\u00f6nny\u00edteni kell ezeken a terheken, hiszen jelenleg az ad\u00f3adminisztr\u00e1ci\u00f3 a c\u00e9geknek az ipar\u0171z\u00e9si ad\u00f3hoz foghat\u00f3 nagys\u00e1grend\u0171 k\u00f6lts\u00e9g. A test\u00fclet h\u00e9tf\u0151i \u00fcl\u00e9se jelent\u0151s l\u00e9p\u00e9st tett ez \u00fcgyben el\u0151re, r\u00e1ad\u00e1sul szinte mindenkit \u00e9rintenek az egyes ad\u00f3k\u00f6nny\u00edt\u0151 int\u00e9zked\u00e9sek - h\u00fazta al\u00e1 az \u00e1llamtitk\u00e1r.\n\u00a0\u00a0\u00a0\u00a0A GOT d\u00f6nt\u00e9sei k\u00f6z\u00fcl Izer Norbert els\u0151k\u00e9nt az \u00e1fabevall\u00e1si-tervezetek ad\u00f3hivatali kiaj\u00e1nl\u00e1s\u00e1t emelte ki. 2021. m\u00e1sodik f\u00e9l\u00e9v\u00e9t\u0151l mintegy f\u00e9lmilli\u00f3 v\u00e1llalkoz\u00e1snak k\u00e9sz\u00edti el a hat\u00f3s\u00e1g az \u00e1fabevall\u00e1si tervezet\u00e9t. Az ad\u00f3tartoz\u00e1sok megfizet\u00e9s\u00e9nek az egyszer\u0171s\u00edt\u00e9s\u00e9r\u0151l is t\u00e1rgyalt legut\u00f3bbi \u00fcl\u00e9s\u00e9n a GOT - folytatta az \u00e1llamtitk\u00e1r. A gr\u00e9mium megdupl\u00e1zta a jelenlegi \u00fagynevezett automatikus r\u00e9szletfizet\u00e9si \u00f6sszeghat\u00e1rokat. Ha az Orsz\u00e1ggy\u0171l\u00e9s elfogadja a javaslatot, akkor j\u00f6v\u0151re a mag\u00e1nszem\u00e9lyek ak\u00e1r m\u00e1r egymilli\u00f3 forintos tartoz\u00e1sig, az ad\u00f3z\u00e1si el\u0151\u00e9let\u00fck alapj\u00e1n megb\u00edzhat\u00f3nak min\u0151s\u00edtett c\u00e9gek pedig 3 milli\u00f3 forintig k\u00e9rhetnek tartoz\u00e1saikra 12 havi p\u00f3tl\u00e9kmentes r\u00e9szletfizet\u00e9st, amelyhez mind\u00f6ssze egy egyszer\u0171 k\u00e9relmet kell beny\u00fajtani az ad\u00f3hivatalhoz.\n\u00a0\u00a0\u00a0\u00a0A jelent\u0151s adminisztr\u00e1ci\u00f3-cs\u00f6kken\u00e9s szinte mindenkit \u00e9rint, \u00e9s ezzel egy\u00fctt nagy seg\u00edts\u00e9get jelenthet a koronav\u00edrus-v\u00e1ls\u00e1g idej\u00e9n. Mindezeken fel\u00fcl k\u00f6nny\u00edt\u00e9sre sz\u00e1m\u00edthatnak a kezd\u0151 v\u00e1llalkoz\u00e1sok, a t\u00f6bb telephelyen tev\u00e9kenyked\u0151 c\u00e9gek \u00e9s az utaz\u00e1si irod\u00e1k is - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0A koronav\u00edrus-v\u00e1ls\u00e1g miatt legink\u00e1bb s\u00fajtott \u00e1gazati szerepl\u0151ket - a sz\u00e1llod\u00e1kat, az utaz\u00e1si irod\u00e1kat - k\u00f6zvetlen\u00fcl is seg\u00edtheti a GOT egyik ad\u00f3k\u00f6nny\u00edt\u0151 d\u00f6nt\u00e9se, amely az \u00fagynevezett k\u00f6ztes \u00e9rt\u00e9kes\u00edt\u0151ket mentes\u00edti a turizmusfejleszt\u00e9si hozz\u00e1j\u00e1rul\u00e1s al\u00f3l. Amennyiben az Orsz\u00e1ggy\u0171l\u00e9s megszavazza, az int\u00e9zked\u00e9s nagyj\u00e1b\u00f3l h\u00e1rommilli\u00e1rd forintot hagyhat mintegy k\u00e9tezer, a turizmusban tev\u00e9kenyked\u0151 v\u00e1llalkoz\u00e1sn\u00e1l - mondta el Izer Norbert. Megjegyezte, hogy a kezd\u0151 v\u00e1llalkoz\u00e1sok m\u00e9g hosszabb ideig sz\u00e1m\u00edthatnak szem\u00e9lyre szabott seg\u00edts\u00e9gny\u00fajt\u00e1sra ad\u00f3\u00fcgyeikben, ugyanis az \u00fagynevezett mentor\u00e1l\u00e1s eddig f\u00e9l\u00e9ves id\u0151szak\u00e1nak a megdupl\u00e1z\u00e1s\u00e1r\u00f3l d\u00f6nt\u00f6tt a GOT. A test\u00fclet egyik l\u00e9nyeges javaslata, amely egyszer\u0171s\u00edt a helyi ipar\u0171z\u00e9si bevall\u00e1sok rendszer\u00e9n, mintegy 94 ezer, t\u00f6bb telephellyel b\u00edr\u00f3 v\u00e1llalkoz\u00e1st \u00e9rint, amelyeknek nem kell majd minden \u00e9rintett \u00f6nkorm\u00e1nyzathoz beny\u00fajtaniuk a helyi ipar\u0171z\u00e9si ad\u00f3bevall\u00e1sukat, elegend\u0151 lesz egyetlenegyet bek\u00fcldeni az ad\u00f3hivatalhoz. Az adatokat a hivatal tov\u00e1bb\u00edtja az illet\u00e9kes \u00f6nkorm\u00e1nyzatoknak - r\u00e9szletezte.\n\u00a0\u00a0\u00a0\u00a0T\u00f6bb mint m\u00e1sf\u00e9l milli\u00f3 \u00e1llamigazgat\u00e1si \u00fcgy int\u00e9z\u00e9se v\u00e1lik ingyeness\u00e9 j\u00f6v\u0151re - eml\u00e9keztetett Izer Norbert. 2021-t\u0151l az els\u0151fok\u00fa k\u00f6zigazgat\u00e1si elj\u00e1r\u00e1sok illet\u00e9kmentesek lesznek, \u00edgy p\u00e9ld\u00e1ul a c\u00e9geknek ingyenes lesz a - most m\u00e9g 10 ezer forintba ker\u00fcl\u0151 - ad\u00f3\u00fcgyi m\u00e9lt\u00e1nyoss\u00e1gi k\u00e9relem is. De nem kell illet\u00e9ket fizetni a k\u00f6z\u00f6s h\u00e1ztart\u00e1sban \u00e9l\u00e9sr\u0151l vagy a telephely alkalmass\u00e1g\u00e1r\u00f3l sz\u00f3l\u00f3 igazol\u00e1s ki\u00e1ll\u00edt\u00e1s\u00e1\u00e9rt sem - magyar\u00e1zta az \u00e1llamtitk\u00e1r. Az int\u00e9zked\u00e9ssel nemcsak 5 milli\u00e1rd forint maradhat a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l, hanem az \u00fcgyint\u00e9z\u00e9s is gyorsabb\u00e1 v\u00e1lik - tette hozz\u00e1.\n\u00a0\u00a0\u00a0\u00a0Felid\u00e9zte azt is, hogy a kisv\u00e1llalati ad\u00f3 (kiva) nemcsak az\u00e9rt lesz m\u00e9g kedvez\u0151bb j\u00f6v\u0151re, mert 11 sz\u00e1zal\u00e9kra cs\u00f6kken az ad\u00f3 m\u00e9rt\u00e9ke, hanem az\u00e9rt, mert m\u00e9g t\u00f6bb c\u00e9g v\u00e1laszthatja Magyarorsz\u00e1g legversenyk\u00e9pesebb ad\u00f3fajt\u00e1j\u00e1t. A bev\u00e9teli \u00e9rt\u00e9khat\u00e1rt a jelenlegi egyr\u0151l h\u00e1rommilli\u00e1rd forintra, a kil\u00e9p\u00e9sit pedig h\u00e1romr\u00f3l hatmilli\u00e1rd forintra n\u00f6velte GOT. T\u00f6bb mint 52 ezer kiv\u00e1s c\u00e9g szerepel most az ad\u00f3hivatal nyilv\u00e1ntart\u00e1s\u00e1ban, de a kedvez\u0151 v\u00e1ltoz\u00e1sok miatt ez a sz\u00e1m jelent\u0151sen megn\u0151het - v\u00e9lekedett az \u00e1llamtitk\u00e1r.\n\n\nMTI 2020. okt\u00f3ber 4.\n\n"}]