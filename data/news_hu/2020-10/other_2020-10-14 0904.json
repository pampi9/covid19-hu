[{"date": "2020-10-14 09:04", "url": "https://koronavirus.gov.hu/cikkek/itm-uj-program-tamogatja-fiatalok-es-az-alacsonyabb-vegzettseguek-elhelyezkedeset", "h1": "ITM: \u00faj program t\u00e1mogatja a fiatalok \u00e9s az alacsonyabb v\u00e9gzetts\u00e9g\u0171ek elhelyezked\u00e9s\u00e9t", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) t\u00f6bb mint 12 milli\u00e1rd forintos t\u00e1mogat\u00e1si programot ind\u00edt az alacsony iskolai v\u00e9gzetts\u00e9g\u0171 \u00e9s a fiatal \u00e1ll\u00e1skeres\u0151k ir\u00e1nti munkaer\u0151-piaci kereslet \u00e9l\u00e9nk\u00edt\u00e9se \u00e9rdek\u00e9ben; a V\u00e1llalkoz\u00e1sok munkaer\u0151 t\u00e1mogat\u00e1sa program mintegy 25 ezer, kev\u00e9sb\u00e9 k\u00e9pzett \u00e1ll\u00e1skeres\u0151t juttathat munkalehet\u0151s\u00e9ghez okt\u00f3ber k\u00f6zep\u00e9t\u0151l - mondta Bod\u00f3 S\u00e1ndor foglalkoztat\u00e1spolitikai \u00e1llamtitk\u00e1r a miniszt\u00e9rium szerdai k\u00f6zlem\u00e9nye szerint.\n\n\nHozz\u00e1tette, a korm\u00e1ny v\u00e1ltozatlanul azon dolgozik, hogy min\u00e9l t\u00f6bben tudjanak munk\u00e1ba \u00e1llni, hiszen ez elengedhetetlen Magyarorsz\u00e1g m\u0171k\u00f6d\u00e9s\u00e9hez. \u00a0\u00a0\u00a0\u00a0\nAz\u00a0ITM\u00a0eml\u00e9keztet: a Gazdas\u00e1gv\u00e9delmi akci\u00f3terv int\u00e9zked\u00e9sei eddig t\u00f6bb mint 1,4 milli\u00f3 munkav\u00e1llal\u00f3n seg\u00edtettek. A megtett munkahelyv\u00e9delmi \u00e9s munkahelyteremt\u0151 l\u00e9p\u00e9sek eredm\u00e9nyek\u00e9nt augusztusra ism\u00e9t 4,5 milli\u00f3 f\u00f6l\u00e9 n\u0151tt a foglalkoztatottak sz\u00e1ma. A regisztr\u00e1lt \u00e1ll\u00e1skeres\u0151k\u00e9 pedig m\u00e1r h\u00e1rom h\u00f3napja folyamatosan cs\u00f6kken, a munkaer\u0151piaci fordulat teh\u00e1t tart\u00f3snak t\u0171nik.\nBod\u00f3 S\u00e1ndor kifejtette, az innov\u00e1ci\u00f3s t\u00e1rca a kedvez\u0151 trend tov\u00e1bbi fenntart\u00e1sa \u00e9rdek\u00e9ben sz\u00fcks\u00e9gesnek l\u00e1tja \u00e9rdemben t\u00e1mogatni az elhelyezked\u00e9si es\u00e9lyek szempontj\u00e1b\u00f3l nehezebb helyzetben l\u00e9v\u0151 t\u00e1rsadalmi csoportokat. A 2020. okt\u00f3ber 15-t\u0151l elindul\u00f3 V\u00e1llalkoz\u00e1sok munkaer\u0151 t\u00e1mogat\u00e1sa program kev\u00e9sb\u00e9 k\u00e9pzett \u00e1ll\u00e1skeres\u0151k alkalmaz\u00e1s\u00e1ra \u00f6szt\u00f6n\u00f6zheti a munk\u00e1ltat\u00f3kat.\n\"A t\u00e1mogat\u00e1ssal mintegy 25 ezer f\u0151 alacsony iskolai v\u00e9gzetts\u00e9g\u0171 \u00e9s/vagy 25 \u00e9v alatti \u00e1ll\u00e1skeres\u0151 munk\u00e1ba \u00e1ll\u00e1sa val\u00f3sulhat meg \u00f6sszesen 12,5 milli\u00e1rd forint forr\u00e1sig\u00e9nnyel\" - fejtette ki. A program keret\u00e9ben a munk\u00e1ltat\u00f3nak az \u00e1ll\u00e1skeres\u0151t legal\u00e1bb 5 h\u00f3napig foglalkoztatnia kell. A t\u00e1mogat\u00e1s m\u00e9rt\u00e9ke teljes munkaid\u0151ben t\u00f6rt\u00e9n\u0151 foglalkoztat\u00e1s eset\u00e9ben havonta a b\u00e9rk\u00f6lts\u00e9g (brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3) 50 sz\u00e1zal\u00e9ka, de legfeljebb 100 ezer forint. A munkaad\u00f3k teh\u00e1t \u00e1ll\u00e1skeres\u0151nk\u00e9nt ak\u00e1r f\u00e9lmilli\u00f3 forint t\u00e1mogat\u00e1sban is r\u00e9szes\u00fclhetnek, r\u00e9szmunkaid\u0151s foglalkoztat\u00e1s eset\u00e9n a t\u00e1mogat\u00e1si plafon ar\u00e1nyosan v\u00e1ltozik - emelte ki az \u00e1llamtitk\u00e1r.\nA programra okt\u00f3ber 15-t\u0151l lehet jelentkezni a helyileg illet\u00e9kes j\u00e1r\u00e1si hivatalok foglalkoztat\u00e1si oszt\u00e1lyain\u00e1l. A r\u00e9szletes felt\u00e9telek \u00e9s dokument\u00e1ci\u00f3 aznap v\u00e1lik el\u00e9rhet\u0151v\u00e9 a\u00a0https://munka.hu/\u00a0linken.\n\nMTI 2020. okt\u00f3ber 14.\n\n"}]