[{"date": "2020-10-24 08:35", "url": "https://koronavirus.gov.hu/cikkek/izer-norbert-mintegy-35-milliard-forintnyi-adocsokkentes-johet-szep-kartyaknal-jovore", "h1": "Izer Norbert: mintegy 35 milli\u00e1rd forintnyi ad\u00f3cs\u00f6kkent\u00e9s j\u00f6het a Sz\u00e9p-k\u00e1rty\u00e1kn\u00e1l j\u00f6v\u0151re", "body": "\nFennmarad az ad\u00f3cs\u00f6kkent\u00e9s a Sz\u00e9chenyi Pihen\u0151 K\u00e1rty\u00e1n\u00e1l 2021. j\u00fanius 30-ig, ha a parlament megszavazza a javaslatot, \u00edgy j\u00f6v\u0151re csak 15 sz\u00e1zal\u00e9kos k\u00f6zterhet kell fizetni a Sz\u00e9p-k\u00e1rty\u00e1ra utalt \u00f6sszegek ut\u00e1n - t\u00e1j\u00e9koztatta az MTI-t Izer Norbert.\n\n\nA P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra hangs\u00falyozta, a koronav\u00edrus-j\u00e1rv\u00e1nynak legink\u00e1bb kitett turisztikai \u00e1gazatot sz\u00e1mos int\u00e9zked\u00e9ssel seg\u00edtette eddig is a korm\u00e1ny, \u00e9s a seg\u00edts\u00e9gny\u00fajt\u00e1s folytat\u00f3dik.\n\u00a0\u00a0\u00a0\u00a0Ugyanakkor megjegyezte, hogy a j\u00f6v\u0151re tov\u00e1bb\u00e9l\u0151 ad\u00f3k\u00f6nny\u00edt\u00e9ssel mindenki nyer. Ez h\u00e1rom az egyben int\u00e9zked\u00e9s, hiszen t\u00e1mogatja a v\u00e1llalkoz\u00e1sokat, a turizmust \u00e9s a foglalkoztatottakat is - fogalmazott az \u00e1llamtitk\u00e1r, aki szerint 2021-ben egymilli\u00f3 munkav\u00e1llal\u00f3nak n\u0151het a Sz\u00e9p-k\u00e1rty\u00e1ra \u00e9rkez\u0151 juttat\u00e1sa.\n\u00a0\u00a0\u00a0\u00a0Mint mondta: a 2020. \u00e1prilis 22-t\u0151l 2020. december 31-ig tart\u00f3 majd h\u00e1romnegyed \u00e9ves id\u0151szakban megfelezt\u00e9k a Sz\u00e9p-k\u00e1rtya ad\u00f3terh\u00e9t, ami \u00e1prilis 21-\u00e9n m\u00e9g 32,5 sz\u00e1zal\u00e9k volt, az\u00f3ta m\u00e1r csak 15 sz\u00e1zal\u00e9k.\n\u00a0\u00a0\u00a0\u00a0M\u00edg az ad\u00f3 a fel\u00e9re cs\u00f6kken, addig kedvezm\u00e9nyes ad\u00f3kulccsal adhat\u00f3 \u00f6sszeg csaknem megdupl\u00e1z\u00f3dik - emelte ki.\n\u00a0\u00a0\u00a0\u00a0A Sz\u00e9p-k\u00e1rty\u00e1ra utalt b\u00e9ren k\u00edv\u00fcli juttat\u00e1s ut\u00e1n nem kell szoci\u00e1lis hozz\u00e1j\u00e1rul\u00e1si ad\u00f3t fizetni a munk\u00e1ltat\u00f3nak, amennyiben az nem haladja meg a t\u00f6rv\u00e9ny \u00e1ltal meghat\u00e1rozott, rekre\u00e1ci\u00f3s keret\u00f6sszeget - fejtette ki Izer Norbert. Megjegyezte, hogy a tavasszal felemelt \u00f6sszeghat\u00e1rok j\u00f6v\u0151 ny\u00e1rig v\u00e1ltozatlanul tov\u00e1bb \u00e9lhetnek.\n\u00a0\u00a0\u00a0\u00a0A rekre\u00e1ci\u00f3s keret\u00f6sszeg a koronav\u00edrus-v\u00e1ls\u00e1g id\u0151szak\u00e1ban 800 ezer forint, amelyb\u0151l a Sz\u00e9p-k\u00e1rtya sz\u00e1ll\u00e1shely alsz\u00e1ml\u00e1j\u00e1ra 400 ezer forint, a vend\u00e9gl\u00e1t\u00e1sra 265 ezer forint, szabadid\u0151s felhaszn\u00e1l\u00e1sra 135 ezer forint utalhat\u00f3. A k\u00f6lts\u00e9gvet\u00e9si szervekn\u00e9l v\u00e1ltozatlanul hat\u00e1lyos maradhat j\u00f6v\u0151re is a m\u00e9g tavasszal (200 ezer forintr\u00f3l) megdupl\u00e1z\u00f3dott 400 ezer forintos keret\u00f6sszeg - mondta Izer Norbert.\n\u00a0\u00a0\u00a0\u00a0Ha az id\u00e9n tavasszal bevezetett k\u00e9t ad\u00f3\u00fcgyi k\u00f6nny\u00edt\u00e9s meghosszabb\u00edt\u00e1s\u00e1t megszavazza az Orsz\u00e1ggy\u0171l\u00e9s, akkor j\u00f6v\u0151re 35 milli\u00e1rd forinttal t\u00f6bb maradhat a v\u00e1llalkoz\u00e1sokn\u00e1l. A Sz\u00e9p-k\u00e1rty\u00e1ra utalt \u00f6sszegek pedig a koronav\u00edrus-v\u00e1ls\u00e1gban nagy seg\u00edts\u00e9get jelentenek a magyar turizmusnak - h\u00fazta al\u00e1 az \u00e1llamtitk\u00e1r.\n\u00a0\u00a0\u00a0\u00a0Az ad\u00f3\u00fcgyi k\u00f6nny\u00edt\u00e9s minden 2021. j\u00fanius 30-ig Sz\u00e9p-k\u00e1rty\u00e1ra utalt \u00f6sszegre lesz \u00e9rv\u00e9nyes, vagyis minden dolgoz\u00f3 megkaphatja j\u00f6v\u0151re a 800 ezer forintot, a munk\u00e1ltat\u00f3nak mind\u00f6ssze csak arra kell figyelnie, hogy az \u00f6sszeg legk\u00e9s\u0151bb j\u00fanius 30-ig meg\u00e9rkezzen az \u00e9rintettek Sz\u00e9p-k\u00e1rty\u00e1j\u00e1ra - magyar\u00e1zta az \u00e1llamtitk\u00e1r.\n\nMTI 2020. okt\u00f3ber 24.\n\n"}]