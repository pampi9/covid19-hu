[{"date": "2020-10-15 13:59", "url": "https://koronavirus.gov.hu/cikkek/orszagos-tisztifoorvos-mar-haziorvosoknal-van-az-influenza-elleni-vedooltas", "h1": "Orsz\u00e1gos tisztif\u0151orvos: m\u00e1r a h\u00e1ziorvosokn\u00e1l van az influenza elleni v\u00e9d\u0151olt\u00e1s", "body": "\nMeg\u00e9rkezett a h\u00e1ziorvosi praxisokba \u00e9s az \u00fczemorvosokhoz az influenza elleni v\u00e9d\u0151olt\u00e1s - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia arra k\u00e9rte a koronav\u00edrus szempontj\u00e1b\u00f3l magas kock\u00e1zat\u00fa csoportokba tartoz\u00f3kat, hogy \u00e9ljenek az id\u00e9n mindenkinek ingyenesen biztos\u00edtott v\u00e9d\u0151olt\u00e1s lehet\u0151s\u00e9g\u00e9vel. Javasolta, telefonon keress\u00e9k meg h\u00e1ziorvosukat, akit\u0151l olyan id\u0151pontot kapnak, amikor nem \u00e9rintkeznek a betegforgalommal a v\u00e1r\u00f3teremben.\n\u00a0\u00a0\u00a0\u00a0Elmondta: k\u00e9tf\u00e9le olt\u00f3anyag van, a 6-35 h\u00f3napos gyermekek k\u00e9t olt\u00e1st kapnak, a feln\u0151tteknek adhat\u00f3, h\u00e1rom komponens\u0171 vakcina k\u00e9t A t\u00edpus\u00fa \u00e9s egy B t\u00edpus\u00fa influenzat\u00f6rzs ellen ny\u00fajt v\u00e9delmet. J\u00e1rv\u00e1nyk\u00e9nt jellemz\u0151en az A t\u00edpus\u00fa influenza jelenik meg, a v\u00e9d\u0151olt\u00e1s teh\u00e1t kell\u0151 v\u00e9delmet biztos\u00edt j\u00e1rv\u00e1ny eset\u00e9n.\n\u00a0\u00a0\u00a0\u00a0A tisztif\u0151orvos kit\u00e9rt arra: a koronav\u00edrus ellen az influenza elleni v\u00e9d\u0151olt\u00e1s nem ad v\u00e9delmet, ugyanakkor mindk\u00e9t v\u00edrus \"c\u00e9lszerve az als\u00f3l\u00e9g\u00fati traktus\", ez\u00e9rt fontos legal\u00e1bb az egyik ellen v\u00e9dekezni. A v\u00e9d\u0151olt\u00e1s ir\u00e1nt alacsony volt az \u00e9rdekl\u0151d\u00e9s az elm\u00falt \u00e9vekben, b\u00edzik abban, hogy ez id\u00e9n sokkal magasabb lesz - jegyezte meg.\n\u00a0\u00a0\u00a0\u00a0Hozz\u00e1tette: nemcsak a kr\u00f3nikus betegs\u00e9gben szenved\u0151knek, hanem a munk\u00e1juk miatt magas kock\u00e1zati csoportba tartoz\u00f3knak is k\u00fcl\u00f6n\u00f6sen fontos beoltatni magukat. P\u00e9ldak\u00e9nt eml\u00edtette az eg\u00e9szs\u00e9g\u00fcgyben, a szoci\u00e1lis int\u00e9zm\u00e9nyekben dolgoz\u00f3kat, a korm\u00e1nytisztvisel\u0151ket, a rendv\u00e9delemben \u00e9s a k\u00f6zleked\u00e9sben dolgoz\u00f3kat, akik sok emberrel tal\u00e1lkoznak munk\u00e1juk sor\u00e1n.\n\u00a0\u00a0\u00a0\u00a0M\u00fcller Cec\u00edlia azzal a k\u00e9r\u00e9ssel fordult az emberekhez, hogy b\u00e1r a koronav\u00edrus ellen sz\u00e1mos praktik\u00e1r\u00f3l hallani, csak a \"bizony\u00edtottan hat\u00e9kony, hat\u00e1sos, tudom\u00e1nyos alapon kifejlesztett\" lehet\u0151s\u00e9gekkel \u00e9ljenek. Negat\u00edv p\u00e9ldak\u00e9nt egy k\u00eds\u00e9rleti st\u00e1diumban l\u00e9v\u0151 orrsprayt eml\u00edtett. Ez egy allergia elleni spray, amelynek klinikailag m\u00e9g nem bizony\u00edtott a hat\u00e1sa, \u00f3va int mindenkit att\u00f3l, hogy \"t\u00fal s\u0171r\u0171n \u00e9s egy\u00e1ltal\u00e1n haszn\u00e1lja\" - mondta. Hozz\u00e1tette: \"\u00e1rtani is tudunk vele\", mert ha gyakran haszn\u00e1lunk egy ilyen k\u00e9sz\u00edtm\u00e9nyt, kisz\u00e1rad az orr ny\u00e1lkah\u00e1rty\u00e1ja, amely \"kedvez\u0151 alapot biztos\u00edt k\u00f3rokoz\u00f3k megteleped\u00e9s\u00e9hez\".\n\u00a0\u00a0\u00a0\u00a0Az orsz\u00e1gos tisztif\u0151orvost megk\u00e9rdezt\u00e9k: mennyire megb\u00edzhat\u00f3k azok az internetes oldalak, amelyeken az elm\u00falt napokban a koronav\u00edrus kezel\u00e9s\u00e9hez haszn\u00e1lt gy\u00f3gyszereket k\u00edn\u00e1ltak, \u00e9s hozz\u00e1 lehet-e jutni ilyen k\u00e9sz\u00edtm\u00e9nyekhez mag\u00e1nyszem\u00e9lyk\u00e9nt? Ezek a gy\u00f3gyszerek int\u00e9zm\u00e9nyi haszn\u00e1latra szolg\u00e1lnak, egy r\u00e9sz\u00fcknek m\u00e9g t\u00f6rzsk\u00f6nyve sincs, nem tudja, mag\u00e1nszem\u00e9lyek honnan juthatnak hozz\u00e1 - v\u00e1laszolt.\n\u00a0\u00a0\u00a0\u00a0\"Semmik\u00e9ppen sem szabad ilyen gy\u00f3gyszert v\u00e1s\u00e1rolni, ha ilyennel tal\u00e1lkoznak, bejelent\u00e9st k\u00e9r\u00fcnk, hiszen s\u00falyos eg\u00e9szs\u00e9gk\u00e1rosod\u00e1ssal kell sz\u00e1molnia annak, aki bizonytalan eredet\u0171, ismeretlen szereket vesz mag\u00e1hoz\" - k\u00f6z\u00f6lte.\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l is, hogy gyorstesztet se v\u00e1s\u00e1roljon senki az internetet, mert azok nem alkalmasak, nem is enged\u00e9lyezettek egy\u00e9ni haszn\u00e1latra. \"Ma m\u00e1r egyre jobb, mag\u00e1nak a v\u00edrus valamelyik alkot\u00f3r\u00e9sz\u00e9nek kimutat\u00e1s\u00e1n alapul\u00f3 gyorstesztek vannak, ezek megb\u00edzhat\u00f3s\u00e1ga bizonyos keretek k\u00f6z\u00f6tt eg\u00e9szen j\u00f3, de kiz\u00e1r\u00f3lag eg\u00e9szs\u00e9g\u00fcgyi szakszem\u00e9lyzet tudja \u00e9rt\u00e9kelni\".\n\u00a0\u00a0\u00a0\u00a0Az orsz\u00e1gos tisztif\u0151orvos kit\u00e9rt arra is, hogy els\u0151, m\u00e1sodik \u00e9s harmadik k\u00f6r\u00f6s ell\u00e1t\u00f3helyeket jel\u00f6ltek ki a koronav\u00edrus-betegek kezel\u00e9s\u00e9re. Ha az els\u0151 k\u00f6r\u00f6s ell\u00e1t\u00f3helyek tel\u00edtetts\u00e9ge el\u00e9ri a 80 sz\u00e1zal\u00e9kot, \"bel\u00e9pnek\" a m\u00e1sodik k\u00f6r\u00f6s int\u00e9zm\u00e9nyek. Budapesten a kijel\u00f6lt h\u00e1rom els\u0151 k\u00f6r\u00f6s k\u00f3rh\u00e1z tel\u00edtetts\u00e9ge jelenleg 50-70 az\u00e1zal\u00e9kos.\n\u00a0\u00a0\u00a0\u00a0M\u00fcller Cec\u00edlia hangs\u00falyozta, hogy az \u00f3vod\u00e1k, iskol\u00e1k, m\u0171k\u00f6d\u00e9se zavartalan. K\u00f6sz\u00f6netet mondott a pedag\u00f3gusoknak, a sz\u00fcl\u0151knek, gyerekeknek \u00e9s mindazoknak, akik ezt lehet\u0151v\u00e9 teszik, akik biztos\u00edtj\u00e1k a nevel\u0151- \u00e9s oktat\u00f3munk\u00e1hoz sz\u00fcks\u00e9ges nyugalmat. Egy\u00fattal jelezte, az operat\u00edv t\u00f6rzs 48 \u00f3vod\u00e1ban, 24 iskol\u00e1ban rendelt el rendk\u00edv\u00fcli sz\u00fcnetet, 188 oszt\u00e1lyban \u00e9s 9 iskol\u00e1ban digit\u00e1lis tanrendben folyik az oktat\u00e1s. Ez a sz\u00e1m alacsony az \u00f6sszes int\u00e9zm\u00e9nyhez viszony\u00edtva - mondta.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l elmondta, hogy az elm\u00falt 24 \u00f3r\u00e1ban 950 embern\u00e9l mutatt\u00e1k ki a fert\u0151z\u00e9st, 29 id\u0151s, kr\u00f3nikus beteg meghalt. Egyik\u00fck 60 \u00e9ves, a t\u00f6bbiek 66 \u00e9s 89 \u00e9v k\u00f6z\u00f6ttiek voltak. Vel\u00fck egy\u00fctt 1052-re emelkedett a j\u00e1rv\u00e1ny kezdete \u00f3ta a koronav\u00edrussal \u00f6sszef\u00fcgg\u00e9sben elhunytak sz\u00e1ma.\n\u00a0\u00a0\u00a0\u00a0K\u00f3rh\u00e1zban 1557-en, l\u00e9legeztet\u0151g\u00e9pen 167-en vannak - sorolta. Megjegyezte, a s\u00falyos betegek k\u00f3rh\u00e1zi \u00e1pol\u00e1sa sor\u00e1n gyakran el\u0151fordul, hogy a betegs\u00e9g gyorsan halad el\u0151re, ez\u00e9rt adott esetben l\u00e9legeztet\u00e9sre is sz\u00fcks\u00e9g lehet.\n\u00a0\u00a0\u00a0\u00a0Kiemelte, hogy 28 052 akt\u00edv fert\u0151z\u00f6ttet tartanak nyilv\u00e1n \u00e9s eddig 861 620 laborat\u00f3riumi PCR-tesztet v\u00e9geztek el. R\u00e1mutatott: n\u0151 a gy\u00f3gyultak sz\u00e1ma, m\u00e1r 12 628 ember gy\u00f3gyult meg a betegs\u00e9gb\u0151l, egyre nehezebb ugyanakkor defini\u00e1lni a gy\u00f3gyults\u00e1g \u00e1llapot\u00e1t. Hangs\u00falyozta, a gy\u00f3gyul\u00e1s szempontj\u00e1b\u00f3l a klinikai \u00e1llapot a d\u00f6nt\u0151: vannak, akik j\u00f3 \u00e1ltal\u00e1nos \u00e1llapotban, gy\u00f3gyultan t\u00e1voznak az eg\u00e9szs\u00e9g\u00fcgyi int\u00e9zm\u00e9nyb\u0151l vagy az otthonukb\u00f3l, ugyanakkor m\u00e9g hetekig el\u0151fordul, hogy a tesztj\u00fck pozit\u00edv eredm\u00e9nyt mutat. \"A v\u00edrus \u00f6r\u00f6k\u00edt\u0151anyag\u00e1nak kimutat\u00e1sa PCR-vizsg\u00e1lattal nem jelent automatikusan fert\u0151z\u0151k\u00e9pess\u00e9get. Ha orvos gy\u00f3gyultt\u00e1 nyilv\u00e1n\u00edtja \u0151ket, nyugodtan mehetnek k\u00f6z\u00f6ss\u00e9gbe, nem fert\u0151z\u0151k\" - jelentette ki.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, Ny\u00edregyh\u00e1za \u00e9s Debrecen szennyv\u00edz\u00e9ben kis m\u00e9rt\u00e9kben emelkedik az \u00f6r\u00f6k\u00edt\u0151anyag, ami arra utal, hogy n\u00e9h\u00e1ny napon bel\u00fcl e k\u00e9t v\u00e1rosban n\u0151het a fert\u0151z\u00f6ttek sz\u00e1ma. \"Et\u00e9rt m\u00e9g ink\u00e1bb vigy\u00e1zzunk, tartsuk be a higi\u00e9ni\u00e1s rendszab\u00e1lyokat\" - hangoztatta.\n\u00a0\u00a0\u00a0\u00a0M\u00fcller Cec\u00edlia felh\u00edvta a figyelmet: a koronav\u00edrus elleni hat\u00e9kony v\u00e9dekez\u00e9s r\u00e9szek\u00e9nt \"az eg\u00e9szs\u00e9gi \u00e1llapotunkat a lehet\u0151 legjobb szinten kell tartanunk, hogy a v\u00edrus ne okozzon s\u00falyos sz\u00f6v\u0151dm\u00e9nyeket, maradand\u00f3 eg\u00e9szs\u00e9gk\u00e1rosod\u00e1st\".\n\nMTI 2020. okt\u00f3ber 15.\n\n"}]