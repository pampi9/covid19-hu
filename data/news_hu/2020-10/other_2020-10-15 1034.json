[{"date": "2020-10-15 10:34", "url": "https://koronavirus.gov.hu/cikkek/am-penteken-kezdik-az-agrartamogatasok-elolegfizeteset", "h1": "AM: p\u00e9nteken kezdik az agr\u00e1rt\u00e1mogat\u00e1sok el\u0151legfizet\u00e9s\u00e9t", "body": "\nMegkezd\u0151dik p\u00e9nteken az agr\u00e1rt\u00e1mogat\u00e1sok el\u0151legfizet\u00e9se - mondta az Agr\u00e1rminiszt\u00e9rium (AM) mez\u0151gazdas\u00e1g\u00e9rt \u00e9s vid\u00e9kfejleszt\u00e9s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\n\nFeldman Zsolt elmondta, ez azt jelenti, hogy a k\u00f6vetkez\u0151 h\u00f3napokban, de m\u00e9g id\u00e9n mintegy 170 ezer gazd\u00e1lkod\u00f3 290 milli\u00e1rd forint t\u00e1mogat\u00e1st kaphat.\n\u00a0\u00a0\u00a0\u00a0Felh\u00edvta a figyelmet, hogy sz\u00e1mos t\u00e1mogat\u00e1si jogc\u00edmen kezdi meg az \u00e1llamkincst\u00e1r az utal\u00e1sokat. Ez azt jelenti, hogy nemcsak a sz\u00e1nt\u00f3f\u00f6ldeken gazd\u00e1lkod\u00f3k, hanem a gy\u00fcm\u00f6lcstermel\u0151k, valamint a teh\u00e9n- vagy juhtart\u00f3k ugyan\u00fagy megkaphatj\u00e1k az el\u0151leget.\n\u00a0\u00a0\u00a0\u00a0Hozz\u00e1tette, a mostani forr\u00e1s a\u00a0koronav\u00edrus-j\u00e1rv\u00e1ny \u00e9s a neh\u00e9z gazdas\u00e1gi helyzet miatt a legjobbkor fog \u00e9rkezni a gazd\u00e1lkod\u00f3k sz\u00e1m\u00e1ra.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta azt is, az idei \u00e9v a kor\u00e1bbiakhoz k\u00e9pest az\u00e9rt is neh\u00e9z volt, mert majdnem 500 ezer hekt\u00e1ron voltak fagyk\u00e1rok, asz\u00e1lyk\u00e1rok vagy puszt\u00edtott a belv\u00edz. A gy\u00fcm\u00f6lcstermel\u0151k k\u00fcl\u00f6n\u00f6sen nehezen \u00e9lt\u00e9k meg az idei esztend\u0151t, hiszen sokuknak szinte a teljes term\u00e9se odalett - tette hozz\u00e1 Feldman Zsolt.\n\nMTI 2020. okt\u00f3ber 15.\n\n"}]