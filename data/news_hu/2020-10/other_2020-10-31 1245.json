[{"date": "2020-10-31 12:45", "url": "https://koronavirus.gov.hu/cikkek/operativ-torzs-kormany-az-egyeni-vedekezesre-tamaszkodik", "h1": "Operat\u00edv t\u00f6rzs: a korm\u00e1ny az egy\u00e9ni v\u00e9dekez\u00e9sre t\u00e1maszkodik", "body": "\nAm\u00edg az egy\u00e9ni v\u00e9dekez\u00e9ssel g\u00e1tat lehet vetni a v\u00edrus terjed\u00e9s\u00e9nek, addig a korm\u00e1ny erre t\u00e1maszkodik, s ennek egyik jelent\u0151s \u00e1llom\u00e1sa, hogy j\u00f6v\u0151 h\u00e9tf\u0151t\u0151l kib\u0151v\u00fcl a v\u00e9d\u0151maszk haszn\u00e1lat\u00e1val kapcsolatos szab\u00e1lyoz\u00e1s - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je szombaton a k\u00f6zm\u00e9di\u00e1nak.\n\nLakatos Tibor elmondta, Magyarorsz\u00e1gon a j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa mellett figyelembe kell venni azt is, hogy az orsz\u00e1g nem \u00e1llhat le, hiszen a m\u00e1sodik hull\u00e1m sokkal hosszabb ideig tart, mint a tavaszi els\u0151 hull\u00e1m. Ez\u00e9rt a korl\u00e1toz\u00f3 int\u00e9zked\u00e9seket megfontoltan kell bevezetni - tette hozz\u00e1.\n\nHangs\u00falyozta, j\u00f6v\u0151 h\u00e9tf\u0151t\u0151l a nyilv\u00e1nos, zen\u00e9s-t\u00e1ncos rendezv\u00e9nyeken, a vend\u00e9gl\u00e1t\u00f3 egys\u00e9gekben is k\u00f6telez\u0151 lesz a v\u00e9d\u0151maszk haszn\u00e1lata akkor, amikor a vend\u00e9gek \u00e9ppen nem fogyasztanak semmit.\nV\u00e1ltoz\u00e1s lesz az is, hogy p\u00e9ld\u00e1ul a boltokat ezent\u00fal a rend\u0151rs\u00e9g is ellen\u0151rizheti, nemcsak a kereskedelmi hat\u00f3s\u00e1g, s\u0151t a rend\u0151rs\u00e9g szankcion\u00e1lhatja is azokat az \u00fczleteket, ahol nem tartj\u00e1k be a v\u00e9delmi int\u00e9zked\u00e9seket - h\u00edvta fel a figyelmet Lakatos Tibor, hozz\u00e1t\u00e9ve, a figyelmeztet\u00e9st\u0151l az egymilli\u00f3 forintos b\u00edrs\u00e1gig terjedhet a b\u00fcntet\u00e9s, de ak\u00e1r be is z\u00e1rhatj\u00e1k az \u00fczletet.\nKiemelte, a hat\u00f3s\u00e1gok sz\u00e1m\u00edtanak az \u00e1llampolg\u00e1rok egy\u00fcttm\u0171k\u00f6d\u00e9s\u00e9re, \u00e9s azt k\u00e9rte, hogy mindenki seg\u00edtse a j\u00e1rv\u00e1ny \"kord\u00e1ban tart\u00e1s\u00e1ra\" tett int\u00e9zked\u00e9seket.\nK\u00f6z\u00f6lte azt is, eddig a j\u00e1rv\u00e1ny\u00fcgyi szab\u00e1lyok megs\u00e9rt\u00e9se miatt kiszabott szankci\u00f3k 43 sz\u00e1zal\u00e9ka figyelmeztet\u00e9s volt. Ez azt jelenti, hogy a rend\u0151r\u00f6k ink\u00e1bb figyelmeztettek, de \"ennek az id\u0151nek most m\u00e1r v\u00e9ge van\", mert nagyon megn\u0151tt az \u00faj fert\u0151z\u00f6ttek sz\u00e1ma - hangs\u00falyozta.\n\nA halottak napi megeml\u00e9kez\u00e9sek kapcs\u00e1n elmondta, fontos, hogy aki k\u00f6z\u00f6ss\u00e9gi k\u00f6zleked\u00e9ssel utazik a temet\u0151be, viseljen maszkot, a s\u00edrkertekben pedig tarts\u00e1k egym\u00e1st\u00f3l a megfelel\u0151 t\u00e1vols\u00e1got, \u00e9s ott is, teh\u00e1t szabadt\u00e9ren is viseljenek maszkot, ha p\u00e9ld\u00e1ul csoportosan eml\u00e9keznek elhunyt szeretteikr\u0151l.\n\u00a0\n\nMTI\n\n"}]