[{"date": "2020-10-26 12:39", "url": "https://koronavirus.gov.hu/cikkek/zajlik-az-iskolak-fertotlenitese", "h1": "Zajlik az iskol\u00e1k fert\u0151tlen\u00edt\u00e9se ", "body": "\n\u00a0\u00a0A\u00a0szolnoki\u00a0Kassai \u00dati Magyar-Angol K\u00e9t Tan\u00edt\u00e1si Nyelv\u0171 \u00c1ltal\u00e1nos Iskol\u00e1t fert\u0151tlen\u00edtik a Magyar Honv\u00e9ds\u00e9g 2. vit\u00e9z Bertalan \u00c1rp\u00e1d K\u00fcl\u00f6nleges Rendeltet\u00e9s\u0171 Dand\u00e1r katon\u00e1i h\u00e9tf\u0151n. Az int\u00e9zm\u00e9nyben pedag\u00f3gusokn\u00e1l \u00e9s tanul\u00f3kn\u00e1l is igazolt\u00e1k a koronav\u00edrust.\n\n\nP\u00e9csv\u00e1rady Szabolcs ezredes, megb\u00edzott dand\u00e1rparancsnok elmondta: magas alkoholtartalm\u00fa szerrel dolgozik kilenc katona az iskol\u00e1ban. D\u00e9lut\u00e1nig minden ember \u00e1ltal \u00e9rinthet\u0151 fel\u00fcletet fert\u0151tlen\u00edtenek - k\u00f6z\u00f6lte, hozz\u00e1t\u00e9ve: a szer hat\u00e1sa a k\u00f6vetkez\u0151 igazolt fert\u0151z\u00e9sig kitart. Alapos szell\u0151ztet\u00e9s ut\u00e1n ism\u00e9r haszn\u00e1lhat\u00f3 az \u00e9p\u00fclet - jegyezte meg.\n\u00a0\u00a0\u00a0\u00a0Az ezredes kifejtette, hogy az alakulat J\u00e1sz-Nagykun-Szolnok, Heves \u00e9s N\u00f3gr\u00e1d megy\u00e9ben v\u00e9gez fert\u0151tlen\u00edt\u00e9st a Magyar Honv\u00e9ds\u00e9g operat\u00edv csoportj\u00e1nak \u00fctemterve alapj\u00e1n. Egerben voltak m\u00e1r \u00e9s mennek is m\u00e9g, mik\u00e9nt Tiszaf\u00f6ldv\u00e1ron is v\u00e9geznek majd fert\u0151tlen\u00edt\u00e9st - tette hozz\u00e1.\n\n\u00a0\u00a0\u00a0\u00a0V\u00e1radi \u00c9va, a Kassai \u00fati iskola int\u00e9zm\u00e9nyvezet\u0151je elmondta: az elm\u00falt egy h\u00f3napban t\u00f6bb pedag\u00f3gus, fels\u0151s \u00e9s als\u00f3s di\u00e1k is volt megfert\u0151z\u0151d\u00f6tt. Az \u00e9rintett tan\u00e1rok \u00e9s oszt\u00e1lyok karant\u00e9nba ker\u00fcltek, nekik digit\u00e1lis form\u00e1ban zajlott az oktat\u00e1s, a t\u00f6bbiek sz\u00e1m\u00e1ra pedig a szok\u00e1sos m\u00f3don - t\u00e1j\u00e9koztatott. Az \u0151szi sz\u00fcnet ut\u00e1n h\u00e9tf\u0151n kezd\u0151dik a tan\u00edt\u00e1s az iskol\u00e1ban - k\u00f6z\u00f6lte.\n\n\n\nMTI 2020. okt\u00f3ber 26.\n\n"}]