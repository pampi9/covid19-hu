[{"date": "2020-10-20 14:12", "url": "https://koronavirus.gov.hu/cikkek/orszagos-tisztifoorvos-ne-vegyunk-reszt-tomegrendezvenyeken", "h1": "Orsz\u00e1gos tisztif\u0151orvos: ne vegy\u00fcnk r\u00e9szt t\u00f6megrendezv\u00e9nyeken!", "body": "\nNem javasolt, hogy az emberek t\u00f6megrendezv\u00e9nyeken vegyenek r\u00e9szt - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden, hangs\u00falyozva, az Eg\u00e9szs\u00e9g\u00fcgyi Vil\u00e1gszervezet is arra h\u00edvja fel a figyelmet, hogy neh\u00e9z id\u0151szak k\u00f6vetkezik.\n\n\nM\u00fcller Cec\u00edlia azt mondta: rendk\u00edv\u00fcl fontos a v\u00e9dekez\u00e9si int\u00e9zked\u00e9sek betart\u00e1sa ahhoz, hogy a j\u00e1rv\u00e1nyg\u00f6rb\u00e9t el lehessen lapos\u00edtani.\n\u00a0\u00a0\u00a0\u00a0\u00dagy fogalmazott: \"Tavasszal is azon voltunk, hogy az eg\u00e9szs\u00e9g\u00fcgyi ell\u00e1t\u00f3rendszert ne terhelj\u00fck t\u00fal, ne emelkedjen meg a k\u00f3rh\u00e1zi \u00e1pol\u00e1sra szorul\u00f3k sz\u00e1ma\".\n\u00a0\u00a0\u00a0\u00a0Ez\u00e9rt mi magunk is nagyot sokat tehet\u00fcnk - f\u0171zte hozz\u00e1.\n\u00a0\u00a0\u00a0\u00a0Nem javasolj\u00e1k p\u00e9ld\u00e1ul a r\u00e9szv\u00e9telt t\u00f6megrendezv\u00e9nyeken - nemcsak az okt\u00f3ber 23-ai \u00fcnneps\u00e9geken, hanem m\u00e1s t\u00f6megrendezv\u00e9nyen sem - mondta, egy\u00fattal az egy\u00e9b \u00f6sszej\u00f6vetelek \"m\u00e9rs\u00e9kl\u00e9s\u00e9t\" is k\u00e9rve, mivel ezek azok a helyek, ahol a v\u00edrus a legk\u00f6nnyebben terjedhet.\n\u00a0\u00a0\u00a0\u00a0M\u00fcller Cec\u00edlia felh\u00edvta a figyelmet arra, hogy tov\u00e1bbra is fontos a maszkhaszn\u00e1lat, a higi\u00e9n\u00e9s k\u00e9zmos\u00e1s \u00e9s a fert\u0151tlen\u00edt\u00e9s.\n\u00a0\u00a0\u00a0\u00a0K\u00f6z\u00f6lte: egyre t\u00f6bb a 40 \u00e9s 49 \u00e9v k\u00f6z\u00f6tti, illetve 65 \u00e9v feletti koronav\u00edrus-fert\u0151z\u00f6tt.\n\u00a0\u00a0\u00a0\u00a0M\u00fcller Cec\u00edlia a 41. \u00e9s 42. h\u00e9t j\u00e1rv\u00e1ny\u00fcgyi adatait \u00f6sszehasonl\u00edtva elmondta: a k\u00e9t h\u00e9t k\u00f6z\u00f6tt 1571-gyel n\u0151tt a betegek sz\u00e1ma, ami 18 sz\u00e1zal\u00e9kos emelked\u00e9st jelent.\n\u00a0\u00a0\u00a0\u00a0Eltol\u00f3dott a koroszt\u00e1lyok \u00e9rintetts\u00e9ge, a 42. h\u00e9ten a 40 \u00e9s 49 \u00e9v k\u00f6z\u00f6ttiek ar\u00e1nya az \u00f6sszes fert\u0151z\u00f6tt m\u00e1r csaknem 20 sz\u00e1zal\u00e9ka volt, ezzel kicsit meghaladta a 20 \u00e9s 29 \u00e9v k\u00f6z\u00f6tti fert\u0151z\u00f6ttek ar\u00e1ny\u00e1t - k\u00f6z\u00f6lte.\n\u00a0\u00a0\u00a0\u00a0A 65 \u00e9ven fel\u00fcliek \u00e9rintetts\u00e9ge is n\u0151tt, ar\u00e1nyuk 15 sz\u00e1zal\u00e9kkal volt magasabb a 42. h\u00e9ten, mint az azt megel\u0151z\u0151n.\n\u00a0\u00a0\u00a0\u00a0Az \u00faj fert\u0151z\u00f6ttek \u00e1tlag\u00e9letkora 44,4 \u00e9v - mondta. Megjegyezte: a gyerekek \u00e9rintetts\u00e9ge tov\u00e1bbra is alacsony, 4,6 sz\u00e1zal\u00e9k.\n\u00a0\u00a0\u00a0\u00a0Sz\u00e1zezer lakosra vet\u00edtve a 41. heti 397-r\u0151l 488-ra n\u0151tt a 42. h\u00e9tre a betegek sz\u00e1ma. Tov\u00e1bbra is a legfert\u0151z\u00f6ttebb ter\u00fclet a f\u0151v\u00e1ros, majd Pest \u00e9s Borsod-Aba\u00faj-Zempl\u00e9n megye k\u00f6vetkezik. A fert\u0151z\u00e9sben kev\u00e9sb\u00e9 \u00e9rintett Tolna \u00e9s B\u00e1cs-Kiskun megye - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: a j\u00e1rv\u00e1ny m\u00e1sodik hull\u00e1m\u00e1ban az eg\u00e9sz vil\u00e1gon, \u00edgy Eur\u00f3pa-szerte is nagyon magas a megbeteged\u00e9sek sz\u00e1ma, \u00e9s ennek k\u00f6vetkezt\u00e9ben az elhunytak\u00e9 is.\n\u00a0\u00a0\u00a0\u00a0A tisztif\u0151orvos elmondta, hogy az \u0151szi sz\u00fcnetben fert\u0151tlen\u00edt\u0151 takar\u00edt\u00e1st v\u00e9geznek az iskol\u00e1kban. Azokban az int\u00e9zm\u00e9nyekben, ahol t\u00f6bb koronav\u00edrusos megbeteged\u00e9s is volt, a honv\u00e9ds\u00e9g is seg\u00edt.\n\u00a0\u00a0\u00a0\u00a0Az operat\u00edv t\u00f6rzs 46 \u00f3vod\u00e1ban \u00e9s 21 iskol\u00e1ban rendelt el rendk\u00edv\u00fcli sz\u00fcnetet, 153 oszt\u00e1lyban \u00e9s 17 iskol\u00e1ban digit\u00e1lis tanrend szerint folyik az oktat\u00e1s - tette hozz\u00e1.\n\u00a0\u00a0\u00a0\u00a0Meger\u0151s\u00edtette, hogy a h\u00e1ziorvosokhoz kisz\u00e1ll\u00edtott\u00e1k az influenza elleni v\u00e9d\u0151olt\u00e1st, amely a gyermekek sz\u00e1m\u00e1ra is ingyenes. Azt a f\u00e9l \u00e9vesn\u00e9l id\u0151sebb, de h\u00e1rom \u00e9vn\u00e9l fiatalabb gyermeket, aki m\u00e9g nem kapott ilyen olt\u00e1st, a vakcin\u00e1val k\u00e9t alkalommal oltj\u00e1k be.\n\u00a0\u00a0\u00a0\u00a0Megjegyezte: lehet\u0151s\u00e9g van arra, hogy a nehezen mozg\u00f3 id\u0151sek is megkapj\u00e1k az olt\u00e1st, \u0151ket otthonukban keresi fel a h\u00e1ziorvos, telefonos egyeztet\u00e9s ut\u00e1n.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta, nem \u00e9rtes\u00fclt olyan esetr\u0151l, amikor az \u00e1tvez\u00e9nyelt orvos ne vette volna fel a munk\u00e1t. Hozz\u00e1tette: j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n \"ki kell l\u00e9pn\u00fcnk a komfortz\u00f3n\u00e1nkb\u00f3l\", az orvosok a betegek gy\u00f3gy\u00edt\u00e1s\u00e1ra esk\u00fcdtek fel.\n\u00a0\u00a0\u00a0\u00a0Eddig 909 eg\u00e9szs\u00e9g\u00fcgyi dolgoz\u00f3t vez\u00e9nyeltek \u00e1t, intenz\u00edv ter\u00e1pi\u00e1s orvosokr\u00f3l, belgy\u00f3gy\u00e1szokr\u00f3l, t\u00fcd\u0151gy\u00f3gy\u00e1sz szakorvosokr\u00f3l, szak\u00e1pol\u00f3kr\u00f3l, seg\u00e9d\u00e1pol\u00f3kr\u00f3l van sz\u00f3 - k\u00f6z\u00f6lte az orsz\u00e1gos tisztif\u0151orvos.\n\n\n\nMTI 2020. okt\u00f3ber 20.\n\n"}]