[{"date": "2020-10-22 14:40", "url": "https://koronavirus.gov.hu/cikkek/gulyas-kormany-celja-hogy-ha-van-vakcina-elsok-kozott-vasarolhassunk-belole", "h1": "   Guly\u00e1s: a korm\u00e1ny c\u00e9lja, hogy ha van vakcina, els\u0151k k\u00f6z\u00f6tt v\u00e1s\u00e1rolhassunk bel\u0151le ", "body": "\nA korm\u00e1ny olyan jogi garanci\u00e1kat igyekszik megteremteni, hogy ha van vakcina a koronav\u00edrus ellen - ak\u00e1r nyugatra, ak\u00e1r keletre -, Magyarorsz\u00e1g az els\u0151k k\u00f6z\u00f6tt v\u00e1s\u00e1rolhasson bel\u0151le - k\u00f6z\u00f6lte Guly\u00e1s Gergely Minisztereln\u00f6ks\u00e9get vezet\u0151 miniszter a korm\u00e1nyinf\u00f3n.\n\n\nA v\u00edrusnak akkor lesz v\u00e9ge, ha lesz vakcina\n\nK\u00fcl\u00f6nb\u00f6z\u0151 kutat\u00e1sok zajlanak, Magyarorsz\u00e1g az EU minden ilyen programj\u00e1ban r\u00e9szt vesz, \u00e9s ha lesz vakcina, Magyarorsz\u00e1g 6,5 milli\u00f3 olt\u00f3anyaghoz jut, amely 13 milli\u00e1rd forintos k\u00f6telezetts\u00e9gv\u00e1llal\u00e1st jelent a korm\u00e1nynak.\nElmondta tov\u00e1bb\u00e1: arra k\u00e9rt\u00e9k az operat\u00edv t\u00f6rzset, szak\u00e9rt\u0151k bevon\u00e1s\u00e1val vizsg\u00e1lja meg az orosz \u00e9s k\u00ednai vakcin\u00e1kat, ha pedig azok val\u00f3s v\u00e9detts\u00e9get jelentenek a v\u00edrussal szemben, k\u00e9szek v\u00e1s\u00e1rolni bel\u0151l\u00fck.\nInfluenza elleni v\u00e9d\u0151olt\u00e1s\n\u00a0Guly\u00e1s Gergely arra is biztatta az embereket, hogy oltass\u00e1k be magukat az influenza elleni v\u00e9d\u0151olt\u00e1ssal, amely ugyan nem jelent v\u00e9detts\u00e9get a koronav\u00edrussal szemben, de azt a v\u00e9detts\u00e9get biztos\u00edtja, hogy egyidej\u0171leg a koronav\u00edrus \u00e9s az influenza ne jelentkezhessen. Jelenleg 1,3 milli\u00f3 influenza elleni olt\u00f3anyag \u00e1ll rendelkez\u00e9sre, de ha az ig\u00e9nyek ezt meghaladj\u00e1k, beszereznek m\u00e9g, illetve gy\u00e1rtanak.\n\nA vil\u00e1gban mindenhol romlik a j\u00e1rv\u00e1nyhelyzet\n\u00a0\u00a0\u00a0 A Minisztereln\u00f6ks\u00e9g vezet\u0151je kifejtette: a vil\u00e1gban mindenhol romlik a j\u00e1rv\u00e1nyhelyzet, Magyarorsz\u00e1g sem kiv\u00e9tel, a megbeteged\u00e9sek \u00e9s az elhunytak sz\u00e1ma is n\u0151. Az egymilli\u00f3 lakosra vet\u00edtett uni\u00f3s fert\u0151z\u00e9si adatokat n\u00e9zve 8 orsz\u00e1g van Magyarorsz\u00e1g el\u0151tt, 18 pedig m\u00f6g\u00f6tte. A hal\u00e1lesetekn\u00e9l az EU 27 tag\u00e1llam\u00e1nak \u00e1tlaga egymilli\u00f3 f\u0151re vet\u00edtve 357 halott, Magyarorsz\u00e1gon 129.\n\nA\u00a0 magyar eg\u00e9szs\u00e9g\u00fcgy felk\u00e9sz\u00fclt a v\u00e9dekez\u00e9sre\n\u00a0\u00a0\u00a0 Kijelentette: a magyar eg\u00e9szs\u00e9g\u00fcgyi ell\u00e1t\u00f3rendszert tavasszal siker\u00fclt felk\u00e9sz\u00edteni a v\u00edrus elleni v\u00e9dekez\u00e9sre, a k\u00f3rh\u00e1zi \u00e1gyak 47 sz\u00e1zal\u00e9ka ma is \u00fcres, egyel\u0151re m\u0171t\u00e9teket nem kell elhalasztani, aki pedig koronav\u00edrus-megbeteged\u00e9s miatt k\u00f3rh\u00e1zba ker\u00fcl, annak biztos\u00edtott a lehet\u0151 legmagasabb sz\u00ednvonal\u00fa ell\u00e1t\u00e1s.\n\nNovembert\u0151l \u00fajabb b\u00e9remel\u00e9s az \u00e1pol\u00f3knak\n\u00a0\u00a0\u00a0 Arr\u00f3l is besz\u00e9lt, hogy az \u00e1pol\u00f3k fizet\u00e9se november 1-j\u00e9t\u0151l 20 sz\u00e1zal\u00e9kkal n\u0151, amelyet 2022. janu\u00e1r 1-j\u00e9n tov\u00e1bbi 30 sz\u00e1zal\u00e9kos emel\u00e9s k\u00f6vet. Ez a 2018-as b\u00e9rekre vet\u00edtve azt jelenti, hogy \u00f6sszesen 72 sz\u00e1zal\u00e9kos b\u00e9remel\u00e9s lesz az \u00e1gazatban - k\u00f6z\u00f6lte, eml\u00e9keztetve, hogy id\u00e9n egyszeri, 500 ezer forintos juttat\u00e1st is biztos\u00edtottak az eg\u00e9szs\u00e9g\u00fcgyi dolgoz\u00f3knak.\n\nEmelkedik az orvosok b\u00e9re is\n\u00a0\u00a0\u00a0 Az orvosb\u00e9rek emel\u00e9s\u00e9r\u0151l a miniszter kiemelte, hogy a magyar politik\u00e1ban r\u00e9g\u00f3ta nem tapasztalt egyet\u00e9rt\u00e9ssel, egyhang\u00falag fogadt\u00e1k el azt a b\u00e9rt\u00e1bl\u00e1t, amelyet a Magyar Orvosi Kamara (MOK) javasolt. A r\u00e9szletekr\u0151l t\u00e1rgyalnak a MOK-kal \u00e9s a h\u00e1ziorvosi szervezetek k\u00e9pvisel\u0151ivel, hogy mindenkire kiterjed\u0151 szab\u00e1lyt alkothassanak - tette hozz\u00e1, megjegyezve: nem l\u00e1tnak olyan pontot - p\u00e9ld\u00e1ul a m\u00e1sod\u00e1ll\u00e1sr\u00f3l vagy a kirendel\u00e9sr\u0151l -, amely eset\u00e9ben ne lehetne megnyugtat\u00f3an rendezni a k\u00e9rd\u00e9seket a r\u00e9szletszab\u00e1lyok kidolgoz\u00e1sakor. Rem\u00e9nyei szerint a h\u00e1ziorvosokkal kapcsolatos javaslatokr\u00f3l legk\u00e9s\u0151bb k\u00e9t h\u00e9t m\u00falva d\u00f6nthet a korm\u00e1ny.\n\nA SZ\u00c9P-k\u00e1rty\u00e1val a magyar tirizmus\u00e9rt\n\u00a0\u00a0\u00a0 A miniszter kiemelte: a korm\u00e1ny \u00fagy d\u00f6nt\u00f6tt, hogy a SZ\u00c9P-k\u00e1rty\u00e1val kapcsolatban ez \u00e9vre hozott szab\u00e1lyokat kiterjeszti a j\u00f6v\u0151 \u00e9vre, a c\u00e9l, hogy ne \u00e1lljon le a turizmus Magyarorsz\u00e1gon.\n\u00a0\u00a0\u00a0 Hangs\u00falyozta: a d\u00f6nt\u00e9s \u00e9rtelm\u00e9ben a sz\u00e1ll\u00e1shely alsz\u00e1ml\u00e1ra 400 ezer, a vend\u00e9gl\u00e1t\u00e1s alsz\u00e1ml\u00e1ra 265 ezer, a szabadid\u0151 alsz\u00e1ml\u00e1ra pedig 135 ezer forint t\u00f6lthet\u0151 fel, ez \u00e9ves szinten 800 ezer forintot jelent.\n\u00a0\u00a0\u00a0 Mint mondta, egyel\u0151re bizonytalan, mikor indulhat meg a turizmus k\u00fclf\u00f6ldre, illetve k\u00fclf\u00f6ldr\u0151l, ez v\u00e9lhet\u0151en akkor lesz meghat\u00e1rozhat\u00f3, ha m\u00e1r lesz vakcina.\n\u00a0\u00a0\u00a0 Ugyanakkor j\u00f3 lenne, ha a belf\u00f6ldi turizmus addig sem \u00e1llna le, \u00e9s min\u00e9l t\u00f6bbeknek lenne lehet\u0151s\u00e9g\u00fck hazai sz\u00e1ll\u00e1s-, illetve vend\u00e9gl\u00e1t\u00f3hely ig\u00e9nybev\u00e9tel\u00e9re - f\u0171zte hozz\u00e1.\n\u00a0\u00a0\u00a0 Megjegyezte: tov\u00e1bbra is azt k\u00e9rik, hogy az emberek ne utazzanak k\u00fclf\u00f6ldre s\u00edelni, legut\u00f3bb is ausztriai s\u00edel\u0151helyeken alakultak ki g\u00f3cpontok.\n\nAz iskol\u00e1k m\u0171k\u00f6d\u00e9s\u00e9r\u0151l\n\u00a0\u00a0\u00a0 Guly\u00e1s Gergely k\u00e9rd\u00e9sre v\u00e1laszolva tagadta, hogy l\u00e9tezik olyan korm\u00e1nyzati terv, amely szerint az \u0151szi iskolai sz\u00fcnet ut\u00e1n digit\u00e1lis form\u00e1ban folytat\u00f3dna az oktat\u00e1s.\n\u00a0\u00a0\u00a0 Pillanatnyilag a korm\u00e1ny elk\u00f6telezett amellett, \u00e9s ennek megfelel\u0151en a terveink is azok, hogy az iskol\u00e1k norm\u00e1lisan m\u0171k\u00f6djenek, \u00e9s az \u0151szi sz\u00fcnetet k\u00f6vet\u0151en is a jelenlegi norm\u00e1lis rendben folytat\u00f3djon az oktat\u00e1s - jelentette ki.\n\u00a0\u00a0\u00a0 Az iskol\u00e1kban alkalmazott \u00f3vint\u00e9zked\u00e9sekre utalva hozz\u00e1tette: az elm\u00falt k\u00e9t h\u00f3nap bizony\u00edtotta, hogy m\u00e9g ilyen k\u00f6r\u00fclm\u00e9nyek k\u00f6z\u00f6tt is lehet az iskol\u00e1kat m\u0171k\u00f6dtetni.\n\u00a0\u00a0\u00a0\u00a0A miniszter a j\u00e1rv\u00e1nycs\u00facsot illet\u0151en jelezte: az orvosi v\u00e9lem\u00e9nyek sz\u00e9ttart\u00f3ak, ez\u00e9rt a korm\u00e1ny nem akar j\u00f3sl\u00e1sokba bocs\u00e1tkozni.\nMindenkinek ingyenes az influenza elleni\u00a0v\u00e9d\u0151olt\u00e1s\n\nK\u00e9rd\u00e9sre v\u00e1laszolva Guly\u00e1s Gergely meger\u0151s\u00edtette azt is: ha a rendelkez\u00e9sre \u00e1ll\u00f3 1,3 milli\u00f3 influenza elleni vakcina nem elegend\u0151, akkor \"ak\u00e1r holnap\" be tudnak szerezni tov\u00e1bbi olt\u00f3anyagot, \u00e9s ha kell, akkor gy\u00e1rtani is tudnak.\n\u00a0\u00a0\u00a0 Az \u00e1llam nem tartal\u00e9kolja a vakcin\u00e1kat - jegyezte meg egy m\u00e1sik k\u00e9rd\u00e9sre.\n\u00a0\u00a0\u00a0 Tagadta azokat a h\u00edreket, hogy a Nemzeti M\u00e9dia- \u00e9s H\u00edrk\u00f6zl\u00e9si Hat\u00f3s\u00e1g\u00a0\u00a0\u00a0 munkat\u00e1rsait a Sanofi Vaxigrip Tetra nev\u0171 vakcin\u00e1j\u00e1val oltott\u00e1k be.\n\u00a0\u00a0\u00a0 K\u00f6z\u00f6lte: a m\u00e9diahat\u00f3s\u00e1g dolgoz\u00f3i magyar gy\u00e1rt\u00e1s\u00fa, h\u00e1romkomponens\u0171 olt\u00e1st kaptak.\n\u00a0\u00a0\u00a0 K\u00e9rd\u00e9sre kit\u00e9rt arra is, hogy a minisztereln\u00f6k\u00f6t a magyar gy\u00e1rt\u00e1s\u00fa vakcin\u00e1val oltott\u00e1k be.\n\u00a0\u00a0\u00a0\u00a0Azt a felvet\u00e9st, hogy az elm\u00falt 14 nap \"g\u00f6rd\u00fcl\u0151 \u00e1tlaga\" alapj\u00e1n Magyarorsz\u00e1gon a harmadik legrosszabb a j\u00e1rv\u00e1nyhelyzet Eur\u00f3p\u00e1ban, Guly\u00e1s Gergely \u00fagy \u00e9rt\u00e9kelte: ez a statisztika egy pillanatk\u00e9pet jel\u00f6l, sok \u00e9rtelme ez\u00e9rt nincsen, az adatokat eg\u00e9sz\u00e9ben \u00e9rdemes n\u00e9zni.\n\u00a0\u00a0\u00a0\u00a0A l\u00e9legeztet\u0151g\u00e9pekkel kapcsolatban elmondta: a beszerezett g\u00e9pek sz\u00fcks\u00e9g eset\u00e9n bevethet\u0151k, nem tud arr\u00f3l, hogy b\u00e1rmilyen adminisztrat\u00edv vagy technikai akad\u00e1lya lenne a haszn\u00e1latuknak.\n\u00a0\nElhib\u00e1zott a br\u00fcsszeli v\u00e1ls\u00e1gkezel\u00e9s\n\u00a0\u00a0\u00a0\u00a0Magyarorsz\u00e1g nem tartja helyesnek, ahogy az EU kezeli a v\u00e1ls\u00e1got, de t\u00e1mogatja a k\u00f6z\u00f6s hitfelv\u00e9telt a d\u00e9li tag\u00e1llamokkal v\u00e1llalt szolidarit\u00e1s miatt - mutatott r\u00e1. Hozz\u00e1tette: minden tag\u00e1llamnak feladata, hogy a lehet\u0151 leghat\u00e9konyabban haszn\u00e1lja majd fel a forr\u00e1sokat, a programokr\u00f3l a j\u00f6v\u0151 h\u00e9ten kezd\u0151dhetnek meg a t\u00e1rgyal\u00e1sok az Eur\u00f3pai Bizotts\u00e1ggal.\n\u00a0\u00a0\u00a0\u00a0\nNemzeti \u00fcnnep t\u00f6megrendezv\u00e9nyek n\u00e9lk\u00fcl\n\u00a0\u00a0\u00a0\u00a0Az okt\u00f3ber 23-i rendezv\u00e9nyekr\u0151l k\u00f6z\u00f6lte: az\u00e9rt nem szerveznek k\u00f6zponti esem\u00e9nyeket, mert a jelenlegi helyzetben ez a felel\u0151ss\u00e9gteljes magatart\u00e1s, de a gy\u00fclekez\u00e9s joga biztos\u00edtott, \u00edgy b\u00e1rki szervezhet rendezv\u00e9nyeket, ak\u00e1r az is, aki kor\u00e1bban er\u0151szakot alkalmazott t\u00fcntet\u0151k ellen.\n\u00a0\nMTI/Koronav\u00edrus Sajt\u00f3k\u00f6zpont\n\n"}]