[{"date": "2020-10-03 14:01", "url": "https://koronavirus.gov.hu/cikkek/orban-viktor-osszefogasra-van-szukseg-jarvany-miatt-attoro-ereju-beremeles-az-orvosoknak", "h1": "Orb\u00e1n Viktor: \u00d6sszefog\u00e1sra van sz\u00fcks\u00e9g a j\u00e1rv\u00e1ny miatt, \u00e1tt\u00f6r\u0151 erej\u0171 b\u00e9remel\u00e9s az orvosoknak", "body": "\nElfogadta a korm\u00e1ny a Magyar Orvosi Kamara (MOK) \u00e1ltal el\u0151terjesztett, soha kor\u00e1bban nem l\u00e1tott m\u00e9ret\u0171 b\u00e9remel\u00e9st tartalmaz\u00f3 javaslatot, \u00e9s a h\u00e1lap\u00e9nz kivezet\u00e9s\u00e9r\u0151l is meg\u00e1llapod\u00e1s sz\u00fcletett - jelentette be Orb\u00e1n Viktor minisztereln\u00f6k a Facebook-oldal\u00e1n k\u00f6zz\u00e9tett vide\u00f3ban, miut\u00e1n szombat reggel - t\u00f6bb h\u00f3napos el\u0151k\u00e9sz\u00edt\u0151 munka ut\u00e1n - tal\u00e1lkozott a korm\u00e1ny \u00e9s a kamara deleg\u00e1ci\u00f3ja, hogy a koronav\u00edrusj\u00e1rv\u00e1ny-helyzetr\u0151l t\u00e1rgyaljanak.\n\n\u00a0\n\n\"Mindannyian l\u00e1tjuk, hogy a j\u00e1rv\u00e1ny felsz\u00e1ll\u00f3 \u00e1gban van, \u00e9s am\u00edg nincs vakcina, ott is marad\" - fejtette ki a korm\u00e1nyf\u0151, hozz\u00e1t\u00e9ve: az el\u0151z\u0151 napi br\u00fcsszeli t\u00e1rgyal\u00e1sok ut\u00e1n azt mondhatja, hogy re\u00e1lisan nem lehet sz\u00e1m\u00edtani vakcin\u00e1ra a k\u00f6vetkez\u0151 \u00e9v k\u00f6zep\u00e9n\u00e9l hamarabb.\nEz\u00e9rt az elk\u00f6vetkez\u0151 h\u00e9t-nyolc h\u00f3napban a k\u00f3rh\u00e1zak \u00f3ri\u00e1si terhel\u00e9s al\u00e1 ker\u00fclnek majd. Az orvosokt\u00f3l \u00e9s az \u00e1pol\u00f3n\u0151kt\u0151l is emberfeletti munk\u00e1ra lesz sz\u00fcks\u00e9g ahhoz, hogy \"minden megfert\u0151z\u0151d\u00f6tt embert meg tudjunk gy\u00f3gy\u00edtani, \u00e9s a megfelel\u0151 ell\u00e1t\u00e1st biztos\u00edtsuk a sz\u00e1mukra\" - h\u00edvta fel a figyelmet Orb\u00e1n Viktor.\nK\u00f6z\u00f6lte: az orvosi kamara vil\u00e1goss\u00e1 tette, \u00e9s a korm\u00e1ny egyet is \u00e9rtett vele, hogy ezt az emberfeletti munk\u00e1t a mostani b\u00e9rsz\u00ednvonal mellett aligha tudj\u00e1k teljes\u00edteni az orvosok.\n\"\u00d6sszefog\u00e1sra van sz\u00fcks\u00e9g, ez az a pillanat, amikor az orvosok b\u00e9r\u00e9ben egy \u00e1tt\u00f6r\u0151 erej\u0171 javul\u00e1st kell el\u00e9rn\u00fcnk\" - hangs\u00falyozta a minisztereln\u00f6k.\nBejelentette: a kamara \u00e1ltal el\u0151terjesztett, soha kor\u00e1bban nem l\u00e1tott m\u00e9ret\u0171 b\u00e9remel\u00e9st tartalmaz\u00f3 b\u00e9rt\u00e1bl\u00e1t, javaslatot a korm\u00e1ny elfogadta, az err\u0151l sz\u00f3l\u00f3 t\u00f6rv\u00e9nyjavaslatot h\u00e9tf\u0151n beny\u00fajtj\u00e1k az Orsz\u00e1ggy\u0171l\u00e9s el\u00e9. Meg\u00e1llapodtak tov\u00e1bb\u00e1 arr\u00f3l, hogy ezzel p\u00e1rhuzamosan a h\u00e1lap\u00e9nzt is kivezetik a magyar ell\u00e1t\u00f3rendszerb\u0151l.\n\"Az orvosi kamara \u00e9s a korm\u00e1ny k\u00f6z\u00f6tt j\u00f3 az egy\u00fcttm\u0171k\u00f6d\u00e9s, az \u00f6sszefog\u00e1s ezen a szinten is megval\u00f3sulhat. Ha \u00f6sszefogunk, akkor pedig siker\u00fclni fog, hiszen egyszer m\u00e1r siker\u00fclt\" - mondta a korm\u00e1nyf\u0151.\n\nMTI\n\n"}]