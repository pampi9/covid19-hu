[{"date": "2020-10-19 12:07", "url": "https://koronavirus.gov.hu/cikkek/oh-magyarbol-es-foldrajzbol-vizsgaznak-diakok", "h1": "OH: magyarb\u00f3l \u00e9s f\u00f6ldrajzb\u00f3l vizsg\u00e1znak a di\u00e1kok", "body": "\nA j\u00e1rv\u00e1ny\u00fcgyi \u00f3vint\u00e9zked\u00e9sek betart\u00e1s\u00e1val magyar nyelv \u00e9s irodalomb\u00f3l, magyar mint idegen nyelvb\u0151l \u00e9s f\u00f6ldrajzb\u00f3l tesznek \u00edr\u00e1sbeli \u00e9retts\u00e9git a di\u00e1kok h\u00e9tf\u0151n.\n\n\nAz Oktat\u00e1si Hivatal MTI-hez eljuttatott k\u00f6zlem\u00e9nye szerint magyar nyelv \u00e9s irodalomb\u00f3l k\u00f6z\u00e9pszinten 227 helysz\u00ednen 1072, emelt szinten 16 helysz\u00ednen 73 vizsg\u00e1z\u00f3 \u00e9retts\u00e9gizik.\n\u00a0\u00a0\u00a0\u00a0A magyar nyelv \u00e9s irodalom k\u00f6z\u00e9pszint\u0171 \u00edr\u00e1sbeli vizsg\u00e1ja 240 percig tart, a di\u00e1koknak k\u00e9t feladatlapot kell megoldaniuk. Az els\u0151 feladatlapra 90, a m\u00e1sodikra 150 perc \u00e1ll rendelkez\u00e9sre. Az els\u0151 feladatlap egy sz\u00f6veg\u00e9rt\u00e9si \u00e9s egy sz\u00f6vegalkot\u00e1si feladatot tartalmaz. A vizsg\u00e1z\u00f3k a rendelkez\u00e9s\u00fckre \u00e1ll\u00f3 id\u0151t tetsz\u00e9s\u00fck szerint oszthatj\u00e1k be a feladatok megold\u00e1s\u00e1ra. A m\u00e1sodik feladatlap egy m\u0171\u00e9rtelmez\u0151 sz\u00f6veg alkot\u00e1s\u00e1t v\u00e1rja el az \u00e9retts\u00e9giz\u0151kt\u0151l: ez - a di\u00e1kok v\u00e1laszt\u00e1sa szerint - lehet egy m\u0171 adott szempont\u00fa \u00e9rtelmez\u00e9se vagy k\u00e9t m\u0171 adott szempont\u00fa \u00f6sszehasonl\u00edt\u00f3 \u00e9rtelmez\u00e9se.\n\u00a0\u00a0\u00a0\u00a0A magyar nyelv \u00e9s irodalom vizsgat\u00e1rgy emelt szint\u0171 \u00edr\u00e1sbeli vizsg\u00e1ja 240 percig tart. A vizsga sz\u00f6veg\u00e9rt\u00e9si \u00e9s nyelvi-irodalmi m\u0171velts\u00e9gi feladatsorb\u00f3l, valamint k\u00e9t k\u00fcl\u00f6nb\u00f6z\u0151 sz\u00f6vegalkot\u00e1si feladatb\u00f3l \u00e1ll. A di\u00e1kok egyetlen feladatlapot kapnak, a rendelkez\u00e9s\u00fckre \u00e1ll\u00f3 id\u0151t tetsz\u00e9s\u00fck szerint oszthatj\u00e1k be a feladatok megold\u00e1s\u00e1ra.\n\u00a0\u00a0\u00a0\u00a0A k\u00f6z\u00e9p- \u00e9s emelt szint\u0171 \u00edr\u00e1sbeli feladatok megold\u00e1sakor is haszn\u00e1lhat\u00f3 helyes\u00edr\u00e1si sz\u00f3t\u00e1r, ebb\u0151l vizsgatermenk\u00e9nt legal\u00e1bb n\u00e9gy p\u00e9ld\u00e1nyt a vizsg\u00e1t szervez\u0151 int\u00e9zm\u00e9ny biztos\u00edt.\n\u00a0\u00a0\u00a0\u00a0Magyar mint idegen nyelvb\u0151l k\u00f6z\u00e9pszinten 6 helysz\u00ednen 7 vizsg\u00e1z\u00f3 tesz \u00e9retts\u00e9gi vizsg\u00e1t. Az \u00e9l\u0151 idegen nyelvi \u00edr\u00e1sbeli \u00e9retts\u00e9gi vizsg\u00e1k szerkezete minden idegen nyelv eset\u00e9ben azonos.\n\u00a0\u00a0\u00a0\u00a0F\u00f6ldrajzb\u00f3l k\u00f6z\u00e9pszinten 159 helysz\u00ednen 530 (k\u00f6z\u00fcl\u00fck angol nyelven 11, francia nyelven 9, n\u00e9met nyelven 7, olasz nyelven 5, spanyol nyelven 8), emelt szinten 17 helysz\u00ednen 63 vizsg\u00e1z\u00f3 tesz \u00edr\u00e1sbeli \u00e9retts\u00e9gi vizsg\u00e1t.\n\u00a0\u00a0\u00a0\u00a0A f\u00f6ldrajz \u00edr\u00e1sbeli vizsga k\u00f6z\u00e9pszinten 120 percig tart, k\u00e9t feladatsort (els\u0151 r\u00e9sz: topogr\u00e1fiai ismereteket, k\u00e9pess\u00e9geket ellen\u0151rz\u0151 feladatsor; m\u00e1sodik r\u00e9sz: f\u00f6ldrajzi ismereteket \u00e9s k\u00e9pess\u00e9geket vizsg\u00e1l\u00f3 feladatsor) kell megoldani.\n\u00a0\u00a0\u00a0\u00a0Az emelt szint\u0171 f\u00f6ldrajz \u00edr\u00e1sbeli 240 perces; a vizsg\u00e1z\u00f3k a rendelkez\u00e9sre \u00e1ll\u00f3 id\u0151t tetsz\u00e9s\u00fck szerint oszthatj\u00e1k be a feladatok megold\u00e1s\u00e1ra. A feladatsorokban k\u00f6zel azonos ar\u00e1nyban jelennek meg a term\u00e9szetf\u00f6ldrajzi \u00e9s a t\u00e1rsadalomf\u00f6ldrajzi k\u00e9rd\u00e9sek. Az \u00e9retts\u00e9gi dolgozatokat k\u00f6zpontilag kidolgozott jav\u00edt\u00e1si-\u00e9rt\u00e9kel\u00e9si \u00fatmutat\u00f3k alapj\u00e1n jav\u00edtj\u00e1k \u00e9s \u00e9rt\u00e9kelik.\n\n\nMTI 2020. okt\u00f3ber 19.\n\n"}]