[{"date": "2020-10-03 19:57", "url": "https://koronavirus.gov.hu/cikkek/koranyi-korhaz-reszt-vesz-favipiravir-klinikai-vizsgalataban", "h1": "A Kor\u00e1nyi-k\u00f3rh\u00e1z is r\u00e9szt vesz a favipiravir klinikai vizsg\u00e1lat\u00e1ban", "body": "\nAz Orsz\u00e1gos Kor\u00e1nyi Pulmonol\u00f3giai Int\u00e9zet is r\u00e9szt vesz a hazai fejleszt\u00e9s\u0171\u00a0favipiravir\u00a0hat\u00f3anyag\u00fa gy\u00f3gyszer klinikai vizsg\u00e1lat\u00e1ban - k\u00f6z\u00f6lte az int\u00e9zm\u00e9ny megb\u00edzott f\u0151igazgat\u00f3ja.\n\nBogos Krisztina hangs\u00falyozta: sz\u00e1mos k\u00e9rd\u00e9sre v\u00e1r v\u00e1laszt a vizsg\u00e1lat, t\u00f6bbek k\u00f6zt arra, hogy mennyire hat\u00e1sos a szer a koronav\u00edrus-fert\u0151z\u00f6ttekn\u00e9l, milyen biztons\u00e1ggal adhat\u00f3 \u00e9s arra is, hogy a fert\u0151z\u00e9s mely szakasz\u00e1ban alkalmazz\u00e1k a kezel\u00e9st.\nTak\u00e1cs G\u00e1bor, a k\u00f3rh\u00e1z oszt\u00e1lyvezet\u0151 f\u0151gy\u00f3gyszer\u00e9sze a\u00a0favipiravirt a leg\u00fajabb \u00edg\u00e9retes lehet\u0151s\u00e9gnek nevezte a koronav\u00edrus kezel\u00e9s\u00e9ben. Elmondta: a gy\u00f3gyszer nem teljesen ismeretlen, ugyanis Jap\u00e1nban \u00e9s K\u00edn\u00e1ban m\u00e1s indik\u00e1ci\u00f3ban influenza kezel\u00e9s\u00e9re m\u00e1r haszn\u00e1lt\u00e1k. A leg\u00fajabb adatok szerint azonban a koronav\u00edrus kezel\u00e9s\u00e9ben is hat\u00e9kony - emelte ki.\nTak\u00e1cs G\u00e1bor szerint egy klinikai vizsg\u00e1lat h\u00f3napokig tart, komoly m\u00f3dszertan szerint t\u00f6rt\u00e9nik \u00e9s biostatisztikai ki\u00e9rt\u00e9kel\u00e9s t\u00f6rt\u00e9nik a v\u00e9g\u00e9n. Mivel a vizsg\u00e1lat nemr\u00e9g indult, m\u00e9g t\u00f6bb h\u00f3nap, mire elmondhat\u00f3 az, hogy a\u00a0favipiravir\u00a0val\u00f3ban hat\u00e9kony. Mindenesetre az eredm\u00e9nyek eddig m\u00e1s klinikai vizsg\u00e1latok \u00e9s adatok alapj\u00e1n rendk\u00edv\u00fcl biztat\u00f3ak - k\u00f6z\u00f6lte. \u00a0\u00a0\u00a0\u00a0A k\u00f3rh\u00e1zban a koronav\u00edrus-ell\u00e1t\u00e1s mellett a rehabilit\u00e1ci\u00f3s tev\u00e9kenys\u00e9get is folytatj\u00e1k - mondta Varga J\u00e1nos oszt\u00e1lyvezet\u0151 f\u0151orvos. Azokat a betegeket, akikn\u00e9l felmer\u00fcl a t\u00fcd\u0151transzplant\u00e1ci\u00f3 egy el\u0151rehaladott st\u00e1dium\u00fa kr\u00f3nikus t\u00fcd\u0151betegs\u00e9g miatt, be tudj\u00e1k vonni a rehabilit\u00e1ci\u00f3s programba, ahol nemzetk\u00f6zileg is elismert szakemberek foglalkoznak vel\u00fck. \u00a0\u00a0\u00a0\u00a0Azok a betegek, akiknek sz\u00fcks\u00e9g\u00fck van r\u00e1, objekt\u00edv meg\u00edt\u00e9l\u00e9st kaphatnak, ezt k\u00f6vet\u0151en pedig bemutatj\u00e1k \u0151ket a t\u00fcd\u0151transzplant\u00e1ci\u00f3s v\u00e1r\u00f3lista bizotts\u00e1gnak - mondta.\n\nMTI\n\n"}]