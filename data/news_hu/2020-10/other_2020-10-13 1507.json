[{"date": "2020-10-13 15:07", "url": "https://koronavirus.gov.hu/cikkek/itm-tovabb-kell-novelni-nok-munkaeropiaci-aktivitasat", "h1": "ITM: tov\u00e1bb kell n\u00f6velni a n\u0151k munkaer\u0151piaci aktivit\u00e1s\u00e1t", "body": "\nA magyar korm\u00e1ny kiemelt feladata a jogi \u00e9s es\u00e9lyegyenl\u0151s\u00e9gi felt\u00e9telek megteremt\u00e9se ahhoz, hogy min\u00e9l t\u00f6bb n\u0151 legyen jelen a munkaer\u0151piacon - mondta hozz\u00e1sz\u00f3l\u00e1s\u00e1ban Bod\u00f3 S\u00e1ndor a foglalkoztat\u00e1si \u00e9s szoci\u00e1lis miniszterek keddi tan\u00e1cskoz\u00e1s\u00e1n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nye szerint.\n\n\nA t\u00e1j\u00e9koztat\u00e1s szerint az ITM foglalkoztat\u00e1spolitikai \u00e1llamtitk\u00e1ra kiemelte, hogy az eddigi int\u00e9zked\u00e9seknek k\u00f6sz\u00f6nhet\u0151en nagym\u00e9rt\u00e9kben b\u0151v\u00fclt a n\u0151k foglalkoztat\u00e1sa: m\u00edg 2010-ben a 15-64 \u00e9ves koroszt\u00e1ly mintegy fele dolgozott csak, tavaly m\u00e1r k\u00f6zel k\u00e9tharmaduk.\n\u00a0\u00a0\u00a0\u00a0A k\u00f6zlem\u00e9nyben r\u00e1mutattak: a n\u0151k \u00e9s f\u00e9rfiak munkaer\u0151piaci r\u00e9szv\u00e9tele k\u00f6zti k\u00fcl\u00f6nbs\u00e9g jelent\u0151s r\u00e9sze m\u00e1s tag\u00e1llamokhoz hasonl\u00f3an Magyarorsz\u00e1gon is a kisgyermekes any\u00e1k alacsonyabb foglalkoztat\u00e1s\u00e1b\u00f3l ad\u00f3dik. A korm\u00e1ny \u00f6szt\u00f6nd\u00edjjal motiv\u00e1lja a k\u00e9pz\u00e9sben val\u00f3 r\u00e9szv\u00e9telre a fiatal \u00e9desany\u00e1kat, munkaer\u0151piaci bel\u00e9p\u00e9s\u00fcket pedig k\u00e9szs\u00e9g- \u00e9s kompetenciafejleszt\u0151 programokkal, ad\u00f3kedvezm\u00e9nyekkel, v\u00e1llalkoz\u00f3v\u00e1 v\u00e1l\u00e1sukhoz ny\u00fajtott t\u00e1mogat\u00e1ssal \u00e9s b\u00e9rt\u00e1mogat\u00e1sokkal seg\u00edti.\n\u00a0\u00a0\u00a0\u00a0\"A j\u00e1rv\u00e1nyhelyzet Magyarorsz\u00e1gon is felh\u00edvta a figyelmet arra, hogy\u00a0\u00a0az otthoni, csal\u00e1di \u00e9letben \u00e9s gyermeknevel\u00e9sben a kisgyermekes n\u0151kre h\u00e1rul\u00f3 terhek cs\u00f6kkent\u00e9s\u00e9re kell t\u00f6rekedn\u00fcnk.\u00a0\u00a0Ennek egyik eszk\u00f6ze a gyermekfel\u00fcgyelet \u00e9s az \u00e1pol\u00f3i-gondoz\u00f3i szolg\u00e1ltat\u00e1sok jobb el\u00e9rhet\u0151s\u00e9g\u00e9nek \u00e9s megbecs\u00fclts\u00e9g\u00e9nek n\u00f6vel\u00e9se. A rendelkez\u00e9sre \u00e1ll\u00f3 b\u00f6lcs\u0151dei f\u00e9r\u0151helyek sz\u00e1m\u00e1nak b\u0151v\u00edt\u00e9se a kismam\u00e1k munkaer\u0151piaci r\u00e9szv\u00e9tel\u00e9t is el\u0151seg\u00edti. Sz\u00fcks\u00e9g eset\u00e9n pedig p\u00e9nzbeli t\u00e1mogat\u00e1s j\u00e1r a kisgyermekek nappali elhelyez\u00e9s\u00e9hez\" - fogalmazott Bod\u00f3 S\u00e1ndor.\n\u00a0\u00a0\u00a0\u00a0Az \u00e1llamtitk\u00e1r hozz\u00e1tette, 2010 \u00f3ta a korm\u00e1ny seg\u00e9lyez\u00e9s helyett a munka- \u00e9s tud\u00e1salap\u00fa t\u00e1rsadalom ki\u00e9p\u00edt\u00e9s\u00e9vel jav\u00edtja a magyar csal\u00e1dok \u00e9letmin\u0151s\u00e9g\u00e9t. Az alacsony foglalkoztat\u00e1si r\u00e1t\u00e1val rendelkez\u0151 munkapiaci csoportok munk\u00e1ba \u00e1ll\u00e1s\u00e1t \u00f6szt\u00f6nz\u0151 Munkahelyv\u00e9delmi akci\u00f3terv keretein bel\u00fcl val\u00f3sul meg t\u00f6bbek k\u00f6z\u00f6tt a kisgyermekes sz\u00fcl\u0151k t\u00e1mogat\u00e1sa is. A hazai munkajogi szab\u00e1lyoz\u00e1s emellett lehet\u0151s\u00e9get teremt arra, hogy a n\u0151k, gyermek\u00fck 4 \u00e9ves kor\u00e1ig - nagycsal\u00e1dosok eset\u00e9n a legkisebb gyermek 6 \u00e9ves kor\u00e1ig -, r\u00e9szmunkaid\u0151ben dolgozzanak. A korm\u00e1nyzati int\u00e9zked\u00e9sek teh\u00e1t nagyban megk\u00f6nny\u00edtik azt, hogy Magyarorsz\u00e1gon a kismam\u00e1k k\u00f6z\u00fcl is min\u00e9l t\u00f6bben dolgozni tudjanak.\n\n\nMTI 2020. okt\u00f3ber 13.\n\n"}]