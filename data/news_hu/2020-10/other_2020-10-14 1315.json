[{"date": "2020-10-14 13:15", "url": "https://koronavirus.gov.hu/cikkek/operativ-torzs-maszkviselesi-szabalyok-megszegese-miatt-egy-nap-alatt-75-esetben-intezkedtek", "h1": "Operat\u00edv t\u00f6rzs: a maszkvisel\u00e9si szab\u00e1lyok megszeg\u00e9se miatt egy nap alatt 75 esetben int\u00e9zkedtek a rend\u0151r\u00f6k", "body": "\nA maszkvisel\u00e9si szab\u00e1lyok megszeg\u00e9se miatt az elm\u00falt 24 \u00f3r\u00e1ban a rend\u0151r\u00f6k 75 esetben int\u00e9zkedtek - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta, hogy kedden a v\u00e9delmi int\u00e9zked\u00e9sek megszeg\u00e9se miatt nyolc esetben t\u00f6rt\u00e9nt rend\u0151ri int\u00e9zked\u00e9s, miut\u00e1n a t\u00f6megk\u00f6zleked\u00e9si eszk\u00f6z\u00f6k\u00f6n utaz\u00f3k nem, vagy nem megfelel\u0151en viseltek maszkot, tov\u00e1bbi 67 esetben az\u00e9rt volt sz\u00fcks\u00e9g rend\u0151ri int\u00e9zked\u00e9sre, mert kereskedelmi \u00fczletekben, k\u00f6zint\u00e9zm\u00e9nyekben, illetve a jogszab\u00e1lyban meghat\u00e1rozott egy\u00e9b helyeken megszegt\u00e9k a v\u00e9delmi int\u00e9zked\u00e9sek szab\u00e1lyait. El\u0151bbiek k\u00f6z\u00fcl mind a nyolc eset figyelmeztet\u00e9ssel z\u00e1rult, ut\u00f3bbiak k\u00f6z\u00fcl 57 embert figyelmeztettek, h\u00e1rom esetben helysz\u00edni b\u00edrs\u00e1got szabtak ki, m\u00edg h\u00e9t esetben szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Kiss R\u00f3bert elmondta, a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyhat\u00e1rozat szeptember 21-ei hat\u00e1lyba l\u00e9p\u00e9se \u00f3ta t\u00f6megk\u00f6zleked\u00e9si eszk\u00f6z\u00f6k\u00f6n 433, m\u00edg a kereskedelmi \u00fczletek ter\u00fclet\u00e9n 807 emberrel szemben int\u00e9zkedtek. Jelezte, hogy a rend\u0151ri int\u00e9zked\u00e9sek k\u00f6z\u00fcl a figyelmeztet\u00e9sek sz\u00e1ma a legjelent\u0151sebb, \u00f6sszesen 1061 esetben alkalmazt\u00e1k.\n\u00a0\u00a0\u00a0\u00a0Hangs\u00falyozta, hogy az elm\u00falt 24 \u00f3r\u00e1ban a kijel\u00f6lt tranzit\u00fatvonalra vonatkoz\u00f3 szab\u00e1lyok megszeg\u00e9se miatt 30 aut\u00f3s ellen int\u00e9zkedtek; 22 esetben helysz\u00edni b\u00edrs\u00e1got szabtak ki, 8 esetben pedig feljelent\u00e9st tettek szab\u00e1lys\u00e9rt\u00e9s miatt.\n\u00a0\u00a0\u00a0\u00a0Ugyancsak ezen id\u0151szakban a rend\u0151rs\u00e9g 10 007 alkalommal ellen\u0151rizte a h\u00e1zi karant\u00e9nra vonatkoz\u00f3 szab\u00e1lyok betart\u00e1s\u00e1t, illetve kedden 3707 ember ker\u00fclt h\u00e1zi karant\u00e9nba. Ez azt jelenti, hogy 23 815 ember tart\u00f3zkodik karant\u00e9nban, az ellen\u0151rz\u00e9st seg\u00edt\u0151 mobil applik\u00e1ci\u00f3t pedig 1104-en regisztr\u00e1lt\u00e1k - sorolta az alezredes.\n\u00a0\u00a0\u00a0\u00a0K\u00f6zl\u00e9se szerint a hat\u00e1rellen\u0151rz\u00e9s vissza\u00e1ll\u00edt\u00e1sa \u00f3ta 108 996 kamion haladt \u00e1t tranzit\u00fatvonalon Magyarorsz\u00e1gon, 111 016-nak pedig magyarorsz\u00e1gi \u00fatic\u00e9lja volt.\n\u00a0\u00a0\u00a0\u00a0A hat\u00e1r\u00e1llom\u00e1sokon egy\u00e9bk\u00e9nt z\u00f6kken\u0151mentes a ki- \u00e9s bel\u00e9ptet\u00e9s, a teherforgalom sz\u00e1m\u00e1ra a r\u00f6szkei aut\u00f3p\u00e1lya \u00e1tkel\u0151n a bel\u00e9p\u0151 oldalon 3 \u00f3r\u00e1s, a tompai \u00e1llom\u00e1son, szint\u00e9n a bel\u00e9p\u0151 oldalon, ugyancsak 3 \u00f3r\u00e1s a v\u00e1rakoz\u00e1si id\u0151, illetve k\u00e9t \u00f3r\u00e1t kell v\u00e1rnia annak, aki Beregsur\u00e1nyn\u00e1l akar bel\u00e9pni Magyarorsz\u00e1gra - ismertette Kiss R\u00f3bert.\n\nMTI 2020. okt\u00f3ber 14.\n\n"}]