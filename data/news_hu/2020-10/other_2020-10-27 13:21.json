[{"date": "2020-10-27 13:21", "url": "https://koronavirus.gov.hu/cikkek/varga-mihaly-penzugyi-visszarendezodest-novekedest-segito-javaslaton-dolgozik", "h1": "Varga Mih\u00e1ly: a p\u00e9nz\u00fcgyi visszarendez\u0151d\u00e9st, a n\u00f6veked\u00e9st seg\u00edt\u0151 javaslaton dolgozik a P\u00e9nz\u00fcgyminiszt\u00e9rium", "body": "\nA miniszt\u00e9rium azon dolgozik, hogy az orsz\u00e1g visszanyerje a n\u00f6veked\u00e9si lend\u00fclet\u00e9t, javaslatot dolgoznak ki a p\u00e9nz\u00fcgyi visszarendez\u0151d\u00e9sre - mondta \u00e9ves meghallgat\u00e1s\u00e1n kedden Varga Mih\u00e1ly p\u00e9nz\u00fcgyminiszter az Orsz\u00e1ggy\u0171l\u00e9s k\u00f6lts\u00e9gvet\u00e9si bizotts\u00e1g\u00e1ban.\n\n\nVarga Mih\u00e1ly bejelentette: a t\u00e1rca 2020-2023 k\u00f6z\u00f6tti \u00e9vekre vonatkoz\u00f3 p\u00e9nz\u00fcgyi forgat\u00f3k\u00f6nyv\u00f6n dolgozik. Ebben bemutatj\u00e1k, hogy a korm\u00e1ny hogyan tervez visszat\u00e9rni a kor\u00e1bbi \u00e9veket jellemz\u0151 fisk\u00e1lis p\u00e1ly\u00e1ra. A javaslat a gazdas\u00e1gi n\u00f6veked\u00e9st c\u00e9lozza, abban az ad\u00f3ss\u00e1gcs\u00f6kkent\u00e9s \u00e9s a hi\u00e1ny kord\u00e1ban tart\u00e1sa kiemelt figyelmet kap.\n\u00a0\u00a0\u00a0\u00a0A vil\u00e1gj\u00e1rv\u00e1ny okozta v\u00e1ls\u00e1ghelyzetben 2021 m\u00e1sodik negyed\u00e9v\u00e9re teszik a fordul\u00f3pontot, addigra eld\u0151l a vakcina k\u00e9rd\u00e9se, \u00e9s azt k\u00f6vet\u0151en a gazdas\u00e1g gyorsabban tud visszarendez\u0151dni - jelezte a miniszter. Hozz\u00e1tette, hogy az eddig bek\u00f6vetkezett visszaes\u00e9st j\u00f3l tudt\u00e1k kezelni.\n\u00a0\u00a0\u00a0\u00a0Varga Mih\u00e1ly megism\u00e9telte: a j\u00e1rv\u00e1ny okozta visszaes\u00e9s sokkal kedvez\u0151bb helyzetben \u00e9rte a magyar gazdas\u00e1got, mint a 2008-as p\u00e9nz\u00fcgyi v\u00e1ls\u00e1g. Fontos k\u00fcl\u00f6nbs\u00e9gnek nevezte, hogy m\u00edg 2008-ban k\u00fcls\u0151 seg\u00edts\u00e9ghez, az IMF-hez kellett fordulni hitelek\u00e9rt, addig id\u00e9n a k\u00f6lts\u00e9gvet\u00e9si t\u00e9telek \u00e1trendez\u00e9s\u00e9vel tudott reag\u00e1lni a korm\u00e1ny a j\u00e1rv\u00e1ny miatt kialakult helyzetre. A GDP 20 sz\u00e1zal\u00e9k\u00e1t el\u00e9r\u0151 \u00e1tcsoportos\u00edt\u00e1st hajtottak v\u00e9gre - mondta.\n\u00a0\u00a0\u00a0\u00a0A miniszter szerint az m\u00e1r j\u00f3l l\u00e1that\u00f3, hogy lass\u00fa visszarendez\u0151d\u00e9st id\u00e9z el\u0151 a v\u00edrus. Id\u00e9n 6,4 sz\u00e1zal\u00e9kos GDP-visszaes\u00e9s lehet a t\u00e1rca sz\u00e1m\u00edt\u00e1sai szerint.\n\u00a0\u00a0\u00a0\u00a0A megtett int\u00e9zked\u00e9sek k\u00f6z\u00e9 sorolta a hitelmorat\u00f3rium elind\u00edt\u00e1s\u00e1t, a munkahelyek meg\u0151rz\u00e9s\u00e9t c\u00e9lz\u00f3 int\u00e9zked\u00e9seket, a kurzarbeit-programot, valamint a bevezetett ad\u00f3cs\u00f6kkent\u00e9seket is fontosnak nevezte. N\u00e9h\u00e1ny kiemelt \u00e1gazatban ezeken t\u00fal speci\u00e1lis ad\u00f3kedvezm\u00e9nyeket is ny\u00fajtottak - tette hozz\u00e1.\n\u00a0\u00a0\u00a0\u00a0A h\u00e1ztart\u00e1sok \u00e9s v\u00e1llalatok fizet\u0151k\u00e9pess\u00e9g\u00e9nek megtart\u00e1sa mellett \u00e1llami garanciaprogram indult, \u00e1llami t\u0151kealapok \u00e1tcsoportos\u00edt\u00e1s\u00e1t hajtott\u00e1k v\u00e9gre, egy\u00e9b hitelprogramok, vagy direkt t\u00e1mogat\u00e1sok is indultak. K\u00f6zel 160 milli\u00e1rd forintot ny\u00fajtottak c\u00e9geknek a versenyk\u00e9pess\u00e9get jav\u00edt\u00f3 beruh\u00e1z\u00e1sokra - sorolta.\n\n\u00a0\u00a0\u00a0\u00a0Az el\u00e9rt eredm\u00e9nyeket a hitelmin\u0151s\u00edt\u0151k is visszaigazolj\u00e1k - h\u00fazta al\u00e1 Varga Mih\u00e1ly, jelezve: m\u00e1rcius eleje \u00f3ta 200 d\u00f6nt\u00e9st hoztak a nemzetk\u00f6zi min\u0151s\u00edt\u0151k az orsz\u00e1gokr\u00f3l, mind\u00f6ssze 8 volt pozit\u00edv, az egyetlen eur\u00f3pai orsz\u00e1gk\u00e9nt pedig Magyarorsz\u00e1g min\u0151s\u00edt\u00e9s\u00e9t jav\u00edtott\u00e1k.\n\u00a0\u00a0\u00a0\u00a0A miniszter k\u00f6z\u00f6lte: a j\u00e1rv\u00e1ny elleni v\u00e9dekez\u00e9si alapb\u00f3l finansz\u00edrozt\u00e1k a v\u00e9dekez\u00e9st, az alapot 426 milli\u00e1rd forinttal hoztak l\u00e9tre, \u00e9s abb\u00f3l 747 milli\u00e1rd forint kifizet\u00e9st hajtottak v\u00e9gre az elm\u00falt h\u00f3napokban. A gazdas\u00e1gv\u00e9delmi alapba eredetileg 942 milli\u00e1rd forintot csoportos\u00edtottak \u00e1t, az eddig felhaszn\u00e1lt \u00f6sszeg 2059 milli\u00e1rd forintn\u00e1l tart.\n\u00a0\u00a0\u00a0\u00a0Az \u00e1llamh\u00e1ztart\u00e1si hi\u00e1ny az id\u00e9n l\u00e9nyegesen magasabb lesz, a PM sz\u00e1m\u00edt\u00e1sai szerint a GDP 8-9 sz\u00e1zal\u00e9ka k\u00f6z\u00f6tt lehet - mondta.\n\u00a0\u00a0\u00a0\u00a0Varga Mih\u00e1ly B\u0151sz Anett (Magyar Liber\u00e1lis P\u00e1rt) felvet\u00e9s\u00e9re, hogy van e egyeztet\u00e9s a PM \u00e9s az MNB k\u00f6z\u00f6tt a v\u00e1ls\u00e1gkezel\u00e9sr\u0151l, igennel felelt. Ahogy arra is, hogy sz\u00e1moltak a j\u00e1rv\u00e1ny m\u00e1sodik hull\u00e1m\u00e1val. Megjegyezte: v\u00e9lelmezhet\u0151, ha olt\u00f3anyag nem lesz, \u00fajabb hull\u00e1m is lehet. Az uni\u00f3 j\u00e1rv\u00e1ny elleni v\u00e9dekez\u00e9s\u00e9t firtat\u00f3 felvet\u00e9sre k\u00f6z\u00f6lte: munkahelymegtart\u00f3 programhoz hitelt ny\u00fajt az EU, mintegy 504 milli\u00f3 eur\u00f3nyi hitellel a munkahelymegtart\u00f3 programot finansz\u00edrozz\u00e1k. Err\u0151l okt\u00f3berre sz\u00fcletett d\u00f6nt\u00e9s uni\u00f3s szinten,\n\u00a0\u00a0\u00a0\u00a0Potocsk\u00e1n\u00e9 K\u0151r\u00f6si Anita jobbikos k\u00e9pvisel\u0151 \u00e1facs\u00f6kkent\u00e9sr\u0151l sz\u00f3l\u00f3 felvet\u00e9s\u00e9re elmondta: az ad\u00f3cs\u00f6kkent\u00e9st t\u00e1mogatja a korm\u00e1ny, az \u00e1far\u00e9sben uni\u00f3s szinten kiemelked\u0151 eredm\u00e9nyt \u00e9rt el az orsz\u00e1g. C\u00e9lzottan van lehet\u0151s\u00e9g az \u00e1facs\u00f6kkent\u00e9sre, a korm\u00e1ny tov\u00e1bbra is fenntartja azt az alapelvet, hogy a j\u00f6vedelmet terhel\u0151 ad\u00f3k m\u00e9rt\u00e9k\u00e9t cs\u00f6kkenti.\n\u00a0\u00a0\u00a0\u00a0Varju L\u00e1szl\u00f3 (DK), a bizotts\u00e1g eln\u00f6ke szerint a 2020-as k\u00f6lts\u00e9gvet\u00e9s \u00f6sszeomlott, m\u00f3dos\u00edt\u00e1sa nem volt, pedig sz\u00fcks\u00e9ges lenne. Varga Mih\u00e1ly k\u00f6z\u00f6lte: kisz\u00e1m\u00edthat\u00f3 forgat\u00f3k\u00f6nyv alapj\u00e1n haladnak. A tavasz v\u00e9g\u00e9n beadott k\u00f6lts\u00e9gvet\u00e9si t\u00f6rv\u00e9nyjavaslatban pedig t\u00e9telesen szerepeltek a gazdas\u00e1gv\u00e9delmi programok tervezett kiad\u00e1sai. Arra, hogy a jegybankt\u00f6rv\u00e9ny m\u00f3dos\u00edt\u00e1s\u00e1t tervezik-e az MNB nyeres\u00e9g\u00e9nek befizet\u00e9s\u00e9r\u0151l, k\u00f6z\u00f6lte: err\u0151l a jegybank igazgat\u00f3s\u00e1ga d\u00f6nt, azt \u00e9rdekl\u0151d\u00e9ssel v\u00e1rj\u00e1k.\n\n\nMTI 2020. okt\u00f3ber 27.\n\n"}]