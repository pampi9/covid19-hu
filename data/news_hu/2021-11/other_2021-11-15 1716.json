[{"date": "2021-11-15 17:16", "url": "https://koronavirus.gov.hu/cikkek/favipiravir-szedesevel-megakadalyozhato-tunetek-sulyosbodasa", "h1": "A Favipiravir  szed\u00e9s\u00e9vel megakad\u00e1lyozhat\u00f3 a t\u00fcnetek s\u00falyosbod\u00e1sa", "body": "\nA koronav\u00edrus-j\u00e1rv\u00e1ny negyedik hull\u00e1m\u00e1ban eml\u00e9keztetj\u00fck az \u00fajonnan fert\u0151z\u00f6tteket, hogy\u00a0a Favipiravir tov\u00e1bbra is nagyban seg\u00edti az otthoni gy\u00f3gyul\u00e1st. A gy\u00f3gyszer a tapasztalatok szerint j\u00f3 es\u00e9llyel megakad\u00e1lyozza a t\u00fcnetek s\u00falyosabbra fordul\u00e1s\u00e1t \u00e9s ezzel a k\u00f3rh\u00e1zba ker\u00fcl\u00e9st. A Favipiravirt a h\u00e1ziorvos is fel\u00edrhatja az otthonukban gy\u00f3gyul\u00f3 enyhe vagy k\u00f6z\u00e9ps\u00falyos t\u00fcneteket mutat\u00f3 betegek kezel\u00e9s\u00e9re, \u00e9s ingyenesen kiv\u00e1lthat\u00f3 a\u00a0gy\u00f3gyszert\u00e1rakban. Magyarorsz\u00e1gon eddig 167 392 doboz Favipiravirt v\u00e1ltottak ki a gy\u00f3gyszert\u00e1rakb\u00f3l, illetve haszn\u00e1ltak fel.\n\nA favipiravir hat\u00f3anyag\u00fa gy\u00f3gyszer g\u00e1tolja a v\u00edrusok szaporod\u00e1s\u00e1t, \u00edgy az otthon megkezdett antivir\u00e1lis kezel\u00e9ssel megakad\u00e1lyozhat\u00f3 a koronav\u00edrusos betegek k\u00f3rh\u00e1zba ker\u00fcl\u00e9se.\nA gy\u00f3gyszeres ter\u00e1pia javasolt hossza \u00f6t nap, a 200 mg-os kiszerel\u00e9sb\u0151l\u00a0az \u00e1ltal\u00e1nos aj\u00e1nl\u00e1s szerint\u00a0els\u0151 nap 2x8,\u00a0majd 2x3 tablett\u00e1t kell beszedni.\nMagyarorsz\u00e1g Favipiravir k\u00e9szlet\u00e9t kezdetben a k\u00ednai \u00e9s jap\u00e1n beszerz\u00e9sek biztos\u00edtott\u00e1k, de ma m\u00e1r a hazai gy\u00e1rt\u00e1s is garant\u00e1lja a betegek ell\u00e1t\u00e1s\u00e1t.\nA gy\u00f3gyszer alkalmaz\u00e1s\u00e1hoz beleegyez\u0151 nyilatkozat \u00e9s a betegt\u00e1j\u00e9koztat\u00f3 megismer\u00e9se sz\u00fcks\u00e9ges.\u00a0A gy\u00f3gyszer magzatk\u00e1ros\u00edt\u00f3 hat\u00e1sa miatt nem alkalmazhat\u00f3 v\u00e1rand\u00f3ss\u00e1g\u00a0 alatt.\n\n"}]