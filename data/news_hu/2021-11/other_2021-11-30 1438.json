[{"date": "2021-11-30 14:38", "url": "https://koronavirus.gov.hu/cikkek/oltasi-akcio-mar-15-ezer-kamasz-oltasat-kertek-szulok", "h1": "Olt\u00e1si akci\u00f3 \u2013 M\u00e1r 15 ezer kamasz olt\u00e1s\u00e1t k\u00e9rt\u00e9k a sz\u00fcl\u0151k", "body": "\nAz Olt\u00e1si akci\u00f3 kezdete \u00f3ta\u00a0m\u00e1r 15\u00a0ezer\u00a012-17 \u00e9ves olt\u00e1s\u00e1t k\u00e9rt\u00e9k a sz\u00fcl\u0151k, k\u00f6z\u00fcl\u00fck 11 ezren az\u00a0els\u0151 olt\u00e1sra \u00e9rkeztek, k\u00f6zel ezren pedig a meger\u0151s\u00edt\u0151 harmadik olt\u00e1st is felvett\u00e9k. \u00a0Magyarorsz\u00e1g k\u00e9szen \u00e1ll az 5-11 \u00e9vesek olt\u00e1s\u00e1ra is, miut\u00e1n az\u00a0\u00a0Eur\u00f3pai Gy\u00f3gyszer\u00fcgyn\u00f6ks\u00e9g (EMA) enged\u00e9lyezte a Pfizer olt\u00e1s\u00e1t erre a koroszt\u00e1lyra, az els\u0151 gyermekek olt\u00e1s\u00e1ra val\u00f3 vakcinasz\u00e1ll\u00edtm\u00e1ny v\u00e1rhat\u00f3an december 21-\u00e9n \u00e9rkezik.\n\n\nAmennyiben a sz\u00fcl\u0151 szeretn\u00e9 12-17 \u00e9ves gyermek\u00e9t beoltatni, megteheti azt a most zajl\u00f3 Olt\u00e1si akci\u00f3h\u00e9ten is ak\u00e1r el\u0151zetes regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl.\nSz\u00fcl\u0151i hozz\u00e1j\u00e1rul\u00f3 nyilatkozat:\u00a0Sz\u00fcl\u0151i hozz\u00e1j\u00e1rul\u00f3 nyilatkozat v\u00e9d\u0151olt\u00e1shoz 12 \u00e9s 18 \u00e9v k\u00f6z\u00f6tti szem\u00e9lyek r\u00e9sz\u00e9re\nA 18 \u00e9v alatti koroszt\u00e1lyban is lehets\u00e9ges a meger\u0151s\u00edt\u0151 harmadik olt\u00e1s felv\u00e9tele, ami k\u00fcl\u00f6n\u00f6sen indokolt lehet a\u00a0kr\u00f3nikus betegs\u00e9ggel k\u00fczd\u0151, kock\u00e1zati csoportba tartoz\u00f3 fiatalokn\u00e1l. A sz\u00fcl\u0151knek ez esetben \u00e9rdemes a gyermek kezel\u0151orvos\u00e1val, gyermekorvos\u00e1val konzult\u00e1lni.\nA 16-17 \u00e9ves koroszt\u00e1ly olt\u00e1sa m\u00e1jus k\u00f6zep\u00e9n kezd\u0151d\u00f6tt, \u00e1toltotts\u00e1guk jelenleg 57%-os. A 12-15 \u00e9ves koroszt\u00e1ly \u00e1toltotts\u00e1ga egy h\u00f3nappal k\u00e9s\u0151bb indult, \u00e1toltotts\u00e1guk 38%-os. A kamaszok olt\u00e1s\u00e1ra a tan\u00e9v elej\u00e9n c\u00e9lzott olt\u00e1si akci\u00f3t is szerveztek az iskol\u00e1kban. A 18 \u00e9v alatti koroszt\u00e1lyt a jelenlegi hat\u00f3s\u00e1gi enged\u00e9lyek alapj\u00e1n csak Pfizer vakcin\u00e1val lehet oltani.\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) m\u00falt h\u00e9ten jelentette be, hogy enged\u00e9lyezi az 5-11 \u00e9vesek olt\u00e1st is a Pfizer-vakcin\u00e1val.\u00a0Magyarorsz\u00e1g k\u00e9szen \u00e1ll ennek a megszervez\u00e9s\u00e9re is, korm\u00e1ny lek\u00f6t\u00f6tt gyermekek olt\u00e1s\u00e1ra val\u00f3 Pfizer vakcin\u00e1kat, az els\u0151 sz\u00e1ll\u00edtm\u00e1ny december 21-\u00e9n v\u00e1rhat\u00f3. A gyermekek olt\u00e1s\u00e1nak el\u0151k\u00e9sz\u00edt\u00e9s\u00e9t megkezdte az Olt\u00e1si munkacsoport, a tudnival\u00f3kr\u00f3l id\u0151ben t\u00e1j\u00e9koztat\u00e1st kapnak a sz\u00fcl\u0151k.\nA\u00a0 gyermekek v\u00e9delme \u00e9rdek\u00e9ben a korm\u00e1ny t\u00f6bb int\u00e9zked\u00e9st is elrendelt a k\u00f6zelm\u00faltban: a pedag\u00f3gusok sz\u00e1m\u00e1ra m\u00e1r tavasszal olt\u00e1si akci\u00f3t szervezett,\u00a0mostant\u00f3l a\u00a0 pedag\u00f3gusokt\u00f3l\u00a0is elv\u00e1rt az olt\u00e1s felv\u00e9tele az \u00e1llami fenntart\u00e1s\u00fa iskol\u00e1kban, az iskol\u00e1kban tov\u00e1bbra is fontos a megel\u0151z\u0151 higi\u00e9n\u00e9s szab\u00e1lyok betart\u00e1sa, az iskolaigazgat\u00f3k el\u0151\u00edrhatj\u00e1k a maszkvisel\u00e9st, \u00e9s decembert\u0151l csak v\u00e9detts\u00e9gi igazolv\u00e1nnyal l\u00e9phetnek be a k\u00fcls\u0151s dolgoz\u00f3k az iskol\u00e1kba.\n\n"}]