[{"date": "2021-11-04 22:35", "url": "https://koronavirus.gov.hu/cikkek/varga-mihaly-kormany-jovo-evet-gazdasag-ujrainditasanak-szenteli", "h1": "Varga Mih\u00e1ly: a korm\u00e1ny a j\u00f6v\u0151 \u00e9vet is a gazdas\u00e1g \u00fajraind\u00edt\u00e1s\u00e1nak szenteli", "body": "\nAz idei \u00e9v mellett 2022-t is a gazdas\u00e1g \u00fajraind\u00edt\u00e1s\u00e1nak szenteli a korm\u00e1ny, folytat\u00f3dnak az ad\u00f3cs\u00f6kkent\u00e9sek, az ad\u00f3kedvezm\u00e9nyek, a versenyk\u00e9pess\u00e9g jav\u00edt\u00e1s\u00e1t c\u00e9lz\u00f3 beruh\u00e1z\u00e1sok t\u00e1mogat\u00e1sa - mondta Varga Mih\u00e1ly p\u00e9nz\u00fcgyminiszter a Figyel\u0151 Top 200 g\u00e1laestj\u00e9n cs\u00fct\u00f6rt\u00f6k\u00f6n.\n\n\nKiemelte: a korm\u00e1nyzati t\u00e1mogat\u00e1sok p\u00e9nz\u00fcgyi fedezete rendelkez\u00e9sre \u00e1ll, abban az esetben is, ha a politikai vit\u00e1t az uni\u00f3val nem siker\u00fcl rendezni.\nA sikeres \u00fajraindul\u00e1s ut\u00e1n vissza kell \u00e1llni a hi\u00e1ny- \u00e9s ad\u00f3ss\u00e1gcs\u00f6kkent\u0151 p\u00e1ly\u00e1ra, ezzel lehet ugyanis megalapozni a gazdas\u00e1g teljes\u00edtm\u00e9ny\u00e9nek hossz\u00fa t\u00e1v\u00fa n\u00f6veked\u00e9s\u00e9t - hangs\u00falyozta.\nA korm\u00e1ny v\u00e1ls\u00e1g eset\u00e9n sem adta fel alapelveit, a gazdas\u00e1gpolitika h\u00e1rom-n\u00e9gy k\u00f6zponti elem\u00e9t, \u00edgy a csal\u00e1dk\u00f6zpont\u00fas\u00e1got, a munkahelyek megtart\u00e1s\u00e1t, a beruh\u00e1z\u00e1sok t\u00e1mogat\u00e1s\u00e1t \u00e9s az ad\u00f3cs\u00f6kkent\u00e9seket - h\u00fazta al\u00e1 a p\u00e9nz\u00fcgyminiszter.\nVarga Mih\u00e1ly\u00a0megjegyezte, hogy a gazdas\u00e1g ki\u00e1llta a v\u00e1ls\u00e1g pr\u00f3b\u00e1j\u00e1t, ezt mutatj\u00e1k a n\u00f6veked\u00e9s mutat\u00f3i, a beruh\u00e1z\u00e1si adatok, az export-teljes\u00edtm\u00e9ny, a lakoss\u00e1g beruh\u00e1z\u00e1sai \u00e9s a fogyaszt\u00e1si kiad\u00e1sok. A m\u00e1sodik negyed\u00e9vben k\u00f6zel 18 sz\u00e1zal\u00e9kos volt a n\u00f6veked\u00e9s m\u00e9rt\u00e9ke, amire eddig nem volt p\u00e9lda - eml\u00e9keztetett. Arra is kit\u00e9rt, hogy az Eur\u00f3pai Uni\u00f3ban mind\u00f6ssze kilenc orsz\u00e1g gazdas\u00e1ga indult \u00fajra, Magyarorsz\u00e1g mellett p\u00e9ld\u00e1ul \u00cdrorsz\u00e1g\u00e9. Azzal folytatta, hogy a v\u00e1ls\u00e1g el\u0151tti teljes\u00edtm\u00e9ny\u00e9t a r\u00e9gi\u00f3b\u00f3l t\u00f6bb orsz\u00e1g is el\u00e9rte, ami azt mutatja, hogy az Eur\u00f3pai Uni\u00f3n bel\u00fcl a n\u00f6veked\u00e9s s\u00falypontja K\u00f6z\u00e9p-Eur\u00f3p\u00e1ba tev\u0151d\u00f6tt \u00e1t.\nA korm\u00e1ny figyelt arra, hogy a gazdas\u00e1gv\u00e9delmi \u00e9s -\u00fajraind\u00edt\u00e1si int\u00e9zked\u00e9sek k\u00f6zepette a gazdas\u00e1g hat\u00e9konys\u00e1g\u00e1n \u00e9s versenyk\u00e9pess\u00e9g\u00e9n is jav\u00edtson - ecsetelte a t\u00e1rcavezet\u0151. Ezen er\u0151fesz\u00edt\u00e9sek eredm\u00e9nyess\u00e9g\u00e9t a k\u00fclf\u00f6ldi szervezetek is visszaigazolt\u00e1k - tette hozz\u00e1, utalva az orsz\u00e1g felmin\u0151s\u00edt\u00e9s\u00e9re, a versenyk\u00e9pess\u00e9gi rangsorokban val\u00f3 el\u0151bbre sorol\u00e1s\u00e1ra \u00e9s az orsz\u00e1gkock\u00e1zati fel\u00e1r cs\u00f6kken\u00e9s\u00e9re.\nA p\u00e9nz\u00fcgyminiszter jelezte, hogy l\u00e1tj\u00e1k a \"s\u00f6t\u00e9t felh\u0151ket\", azaz a kock\u00e1zatokat, amelyek f\u00e9kezhetik a n\u00f6veked\u00e9st. Ezek k\u00f6z\u00fcl a j\u00e1rv\u00e1ny \u00fajabb hull\u00e1mait, az infl\u00e1ci\u00f3t, \u00e9s ezen bel\u00fcl az energia\u00e1rak emelked\u00e9s\u00e9t, illetve az alkatr\u00e9szhi\u00e1nyok probl\u00e9m\u00e1j\u00e1t eml\u00edtette meg. Az energia\u00e1rakr\u00f3l sz\u00f3lva megjegyezte, hogy a korm\u00e1ny olyan hossz\u00fa t\u00e1v\u00fa szerz\u0151d\u00e9seket k\u00f6t\u00f6tt a g\u00e1zsz\u00e1ll\u00edt\u00e1s ter\u00fclet\u00e9n, amelyek \"v\u00e9deni tudnak az azonnali hat\u00e1sokt\u00f3l\".\nVarga Mih\u00e1ly\u00a0\u00fagy fogalmazott, hogy b\u00edznak a monet\u00e1ris politik\u00e1ban az infl\u00e1ci\u00f3 megf\u00e9kez\u00e9s\u00e9t tekintve, tov\u00e1bb\u00e1 \u00fagy gondolj\u00e1k, hogy az \u00fajraindul\u00e1s ut\u00e1n \"normaliz\u00e1l\u00f3dnak\" az \u00e1rak. Azt is hozz\u00e1f\u0171zte, hogy az alkatr\u00e9sz- \u00e9s chiphi\u00e1ny visszarendez\u0151d\u00e9se hosszabb folyamat, de ez a probl\u00e9ma a k\u00f6vetkez\u0151 \u00e9vben v\u00e1rhat\u00f3an m\u00e1r nem f\u00e9kezi a termel\u00e9st.\nA p\u00e9nz\u00fcgyminiszter az idei rekordmagas 6,8 sz\u00e1zal\u00e9kos gazdas\u00e1gi n\u00f6veked\u00e9s ut\u00e1n j\u00f6v\u0151re is magas \u00fctem\u0171 n\u00f6veked\u00e9sre sz\u00e1m\u00edt.\nA miniszter v\u00e9g\u00fcl arr\u00f3l is sz\u00f3lt, hogy a korm\u00e1ny 2010-ben egymilli\u00f3 \u00faj munkahelyet \u00edg\u00e9rt t\u00edz \u00e9v leforg\u00e1sa alatt, de ezt - mint mondta - \"tizenegy \u00e9v alatt siker\u00fclt teljes\u00edteni\". Jelenleg a gazdas\u00e1g a munkaer\u0151hi\u00e1ny \"kellemes probl\u00e9m\u00e1j\u00e1val\" szembes\u00fcl - jegyezte meg utalva arra, hogy az a munkaer\u0151piaci tartal\u00e9kok kiakn\u00e1z\u00e1s\u00e1val enyh\u00edthet\u0151.\n\nMTI\n\n"}]