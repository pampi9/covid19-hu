[{"date": "2021-11-23 09:57", "url": "https://koronavirus.gov.hu/cikkek/palkovics-magyarorszag-az-eu-masodik-leggyorsabban-novekvo-gazdasaga", "h1": "Palkovics: Magyarorsz\u00e1g az EU m\u00e1sodik leggyorsabban n\u00f6vekv\u0151 gazdas\u00e1ga", "body": "\n\u00c9ves alapon a magyar gazdas\u00e1g n\u00f6vekedett a m\u00e1sodik leggyorsabban az EU-ban a harmadik negyed\u00e9ves adatok alapj\u00e1n - ismertette Palkovics L\u00e1szl\u00f3 egy aut\u00f3ipari szerepl\u0151kkel folytatott egyeztet\u00e9sen. Az innov\u00e1ci\u00f3s \u00e9s technol\u00f3giai miniszter a korm\u00e1ny hossz\u00fa t\u00e1v\u00fa \u00e1gazati terveir\u0151l, a szektor sz\u00e1ll\u00edt\u00e1si ig\u00e9nyeit is kiszolg\u00e1l\u00f3 logisztikai h\u00e1l\u00f3zatok \u00e9s vas\u00fati kapacit\u00e1sok fejleszt\u00e9s\u00e9r\u0151l, b\u0151v\u00edt\u00e9s\u00e9r\u0151l t\u00e1j\u00e9koztatta a r\u00e9sztvev\u0151ket, \u00e1ttekintette vel\u00fck az ipar\u00e1g legs\u00fcrget\u0151bb probl\u00e9m\u00e1it, vil\u00e1gm\u00e9ret\u0171 kih\u00edv\u00e1sait. A koronav\u00edrus-j\u00e1rv\u00e1ny minden\u00fctt s\u00falyos csap\u00e1st m\u00e9rt a gazdas\u00e1gra, azonban a korm\u00e1ny eredm\u00e9nyes v\u00e1ls\u00e1gkezel\u00e9snek \u00e9s a sikeres \u00fajraind\u00edt\u00e1snak k\u00f6sz\u00f6nhet\u0151en a magyar gazdas\u00e1g az els\u0151k k\u00f6z\u00f6tt \u00e1llt vissza a kor\u00e1bbi ker\u00e9kv\u00e1g\u00e1sba.\u00a0\n\n\nB\u00e1r \u00f6sszess\u00e9g\u00e9ben elmondhat\u00f3, hogy j\u00f3l teljes\u00edtett\u00fcnk a v\u00e1ls\u00e1gban, vannak ipar\u00e1gak, amelyek talpra \u00e1ll\u00e1sa egy\u00e9b t\u00e9nyez\u0151k hat\u00e1s\u00e1ra is elh\u00faz\u00f3dik, ezek egyike az aut\u00f3ipar. Egy friss kutat\u00e1s szerint a j\u00e1rm\u0171gy\u00e1rt\u00e1s teljes\u00edtm\u00e9nye v\u00e1rhat\u00f3an 2023-ban haladhatja meg a 2019-es szintet. A megold\u00e1si lehet\u0151s\u00e9gek felt\u00e9rk\u00e9pez\u00e9se, k\u00f6z\u00f6s javaslatok kidolgoz\u00e1sa \u00e9rdek\u00e9ben h\u00edvtuk \u00f6ssze a legjelent\u0151sebb aut\u00f3ipari szerepl\u0151ket. Az egyeztet\u00e9s meger\u0151s\u00edtette, hogy a legnagyobb probl\u00e9m\u00e1t v\u00e1ltozatlanul a glob\u00e1lisan is rendk\u00edv\u00fcli neh\u00e9zs\u00e9geket okoz\u00f3 chiphi\u00e1ny jelenti - ismertette a r\u00e9szleteket Palkovics L\u00e1szl\u00f3.\nAz idei els\u0151 h\u00e1romnegyed \u00e9ves adatok \u00e1tlaga alapj\u00e1n a magyar gazdas\u00e1gi n\u00f6veked\u00e9s 7,3 sz\u00e1zal\u00e9kkal, a m\u00e1sodik leggyorsabb volt az eg\u00e9sz uni\u00f3ban. A magyar korm\u00e1ny v\u00e1rakoz\u00e1sait is fel\u00fclm\u00falja a Nemzetk\u00f6zi Valutaalap el\u0151rejelz\u00e9se, amely m\u00e9g az idei \u00e9vben 7,6 sz\u00e1zal\u00e9kos b\u0151v\u00fcl\u00e9st j\u00f3sol Magyarorsz\u00e1gon - emelte ki miniszter. A gyors n\u00f6veked\u00e9s els\u0151sorban a magyar korm\u00e1ny gazdas\u00e1g\u00e9l\u00e9nk\u00edt\u0151 l\u00e9p\u00e9seinek k\u00f6sz\u00f6nhet\u0151. A v\u00edrusv\u00e1ls\u00e1gban a magyar korm\u00e1ny az Eur\u00f3pai Uni\u00f3ban els\u0151k\u00e9nt juttatta a hazai c\u00e9geket technol\u00f3giafejleszt\u00e9sre is kiterjed\u0151, p\u00e9ld\u00e1tlanul nagy \u00f6sszeg\u0171 beruh\u00e1z\u00e1s\u00f6szt\u00f6nz\u0151 forr\u00e1sokhoz - eml\u00e9keztetett a t\u00e1rcavezet\u0151.\nA munkaer\u0151-piaci adatok el\u00e9rt\u00e9k, s\u0151t meg is haladt\u00e1k a v\u00edrus el\u0151tti szintet. A teljes foglalkoztatotts\u00e1g a 15 \u00e9s 64 \u00e9v k\u00f6z\u00f6ttiek k\u00f6r\u00e9ben 73 sz\u00e1zal\u00e9k, amely nem csup\u00e1n az EU, hanem a t\u00f6bbi visegr\u00e1di orsz\u00e1g \u00e1tlag\u00e1t is meghaladja. Az ut\u00f3bbi id\u0151ben a munkaer\u0151piac l\u00e1tv\u00e1nyosan a magasabb hozz\u00e1adott \u00e9rt\u00e9k\u0171 tev\u00e9kenys\u00e9gek ir\u00e1ny\u00e1ba rendez\u0151d\u00f6tt \u00e1t, az IT szektorban 20, a tudom\u00e1nyos \u00e9s m\u0171szaki ter\u00fcleten pedig 11 sz\u00e1zal\u00e9kos a n\u00f6veked\u00e9s. Mindehhez a gazdas\u00e1g organikus n\u00f6veked\u00e9s\u00e9n t\u00fal a kifejezetten a foglalkoztatotts\u00e1g n\u00f6vel\u00e9s\u00e9t c\u00e9lz\u00f3 korm\u00e1nyzati int\u00e9zked\u00e9sek is hozz\u00e1j\u00e1rultak. A V\u00e1llalkoz\u00e1sok munkaer\u0151 t\u00e1mogat\u00e1sa program m\u00e1r t\u00f6bb mint 15 milli\u00e1rd forinttal seg\u00edtette az \u00e1ll\u00e1skeres\u0151k elhelyezked\u00e9s\u00e9t, mintegy 28 ezer f\u0151 ut\u00e1n m\u00e1r meg is \u00edt\u00e9lt\u00e9k a t\u00e1mogat\u00e1st. A gazdas\u00e1gi n\u00f6veked\u00e9s eredm\u00e9nyeib\u0151l a magyar csal\u00e1dok az eddigin\u00e9l m\u00e9g nagyobb m\u00e9rt\u00e9kben r\u00e9szes\u00fclhetnek majd a minim\u00e1lb\u00e9r \u00e9s a garant\u00e1lt b\u00e9rminimum k\u00f6zel h\u00fasz sz\u00e1zal\u00e9kos megemel\u00e9s\u00e9nek k\u00f6sz\u00f6nhet\u0151en - fejtette ki Palkovics L\u00e1szl\u00f3.\nMTI 2021. november 23.\n\n"}]