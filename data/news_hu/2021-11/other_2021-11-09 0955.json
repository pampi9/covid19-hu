[{"date": "2021-11-09 09:55", "url": "https://koronavirus.gov.hu/cikkek/itm-felek-keszen-allnak-jovo-evi-minimalber-megallapodas-alairasara", "h1": "ITM: a felek k\u00e9szen \u00e1llnak a j\u00f6v\u0151 \u00e9vi minim\u00e1lb\u00e9r meg\u00e1llapod\u00e1s al\u00e1\u00edr\u00e1s\u00e1ra", "body": "\nA felek k\u00e9szen \u00e1llnak a j\u00f6v\u0151 \u00e9vi minim\u00e1lb\u00e9rr\u0151l \u00e9s garant\u00e1lt b\u00e9rminimumr\u00f3l sz\u00f3l\u00f3 meg\u00e1llapod\u00e1s al\u00e1\u00edr\u00e1s\u00e1ra - hangs\u00falyozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kedden az M1 aktu\u00e1lis csatorn\u00e1n.\n\n\nKiemelte, a j\u00f6v\u0151 \u00e9vi 200 ezer forint minim\u00e1lb\u00e9r, \u00e9s a 260 ezer forint garant\u00e1lt b\u00e9rminimum 20 sz\u00e1zal\u00e9kos n\u00f6veked\u00e9st jelent, amire az elm\u00falt \u00e9vekben nem volt p\u00e9lda.\n\u00a0\u00a0\u00a0\u00a0Felid\u00e9zte, hogy a nemzeti konzult\u00e1ci\u00f3 is felhatalmaz\u00e1st adott a b\u00e9rek megemel\u00e9s\u00e9re. Mivel a j\u00e1rv\u00e1ny negyedik hull\u00e1ma \"itt topog az ajt\u00f3ban\", a sz\u00e1ll\u00edt\u00e1si l\u00e1ncokban neh\u00e9zs\u00e9gek vannak, ez\u00e9rt hossz\u00fa t\u00e1v\u00fa meg\u00e1llapod\u00e1st most nem k\u00f6tnek, de err\u0151l a j\u00f6v\u0151ben folytatj\u00e1k a t\u00e1rgyal\u00e1sokat a tervezhet\u0151s\u00e9g \u00e9rdek\u00e9ben.\n\u00a0\u00a0\u00a0\u00a0Bod\u00f3 S\u00e1ndor r\u00e1mutatott arra, hogy a minim\u00e1lb\u00e9r \u00e9s a garant\u00e1lt b\u00e9rminimum emel\u00e9se hat\u00e1ssal lesz az enn\u00e9l magasabb b\u00e9rekre, illetve a minim\u00e1lb\u00e9rhez k\u00f6t\u00f6tt egy\u00e9b juttat\u00e1sokra is.\n\u00a0\u00a0\u00a0\u00a0Az ITM \u00e1llamtitk\u00e1ra hangs\u00falyozta, a korm\u00e1ny seg\u00edti a munk\u00e1ltat\u00f3kat a meg\u00e1llapod\u00e1s v\u00e9grehajt\u00e1s\u00e1ban egyebek k\u00f6zt a munk\u00e1ltat\u00f3i j\u00e1rul\u00e9kok cs\u00f6kkent\u00e9s\u00e9vel, a kisv\u00e1llalkoz\u00f3k ad\u00f3j\u00e1nak m\u00e9rs\u00e9kl\u00e9s\u00e9vel, illetve azzal, hogy a Magyar Kereskedelmi \u00e9s Iparkamara (MKIK) javaslat\u00e1ra a helyi ipar\u0171z\u00e9si ad\u00f3 idei beszed\u00e9si form\u00e1ja j\u00f6v\u0151re is megmarad. Ezekkel az int\u00e9zked\u00e9sekkel a c\u00e9gekn\u00e9l mintegy 660-670 milli\u00e1rd forint marad, amit b\u00e9remel\u00e9sre ford\u00edthatnak a v\u00e1llalatok.\n\u00a0\u00a0\u00a0\u00a0Az ITM \u00e1llamtitk\u00e1ra szerint a min\u00e1lb\u00e9r emel\u00e9se a munkaer\u0151piacra is hat\u00e1ssal lesz, tisztulni fog a foglalkoztat\u00e1s.\n\u00a0\u00a0\u00a0\u00a0Bod\u00f3 S\u00e1ndor a Kossuth r\u00e1di\u00f3 J\u00f3 reggelt, Magyarorsz\u00e1g! m\u0171sor\u00e1ban fontosnak nevezte, hogy a magyar b\u00e9rek elmozdultak, az id\u00e9n mintegy 20 sz\u00e1zal\u00e9kkal n\u00f6vekednek. A szakk\u00e9pzett munkav\u00e1llal\u00f3kra nagy ig\u00e9ny van, a j\u00f3lk\u00e9pzett munkaer\u0151t meg kell fizetni - tette hozz\u00e1.\n\u00a0\u00a0\u00a0\u00a0A magasabb b\u00e9rek a magyar gazdas\u00e1gnak j\u00f3 lehet\u0151s\u00e9get jelentenek, hiszen a nagyobb j\u00f6vedelmet a munkav\u00e1llal\u00f3k a magyar piacon k\u00f6ltik el, \u00e9s ez motiv\u00e1lhatja a hazai termel\u00e9st is - h\u00edvta fel a figyelmet az \u00e1llamtitk\u00e1r.\n\nMTI 2021. november 9.\n\u00a0\n\n"}]