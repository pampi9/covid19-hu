[{"date": "2021-11-19 09:21", "url": "https://koronavirus.gov.hu/cikkek/orban-nyakig-vagyunk-negyedik-hullamban", "h1": "Orb\u00e1n: nyakig vagyunk a negyedik hull\u00e1mban", "body": "\nMost \"nyakig vagyunk a negyedik hull\u00e1mban\", a neheze ezut\u00e1n k\u00f6vetkezik, \u00e9s az egyetlen, ami megv\u00e9d, az olt\u00e1s - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A korm\u00e1nyf\u0151 arr\u00f3l is besz\u00e9lt, hogy a magyarok els\u00f6pr\u0151 t\u00f6bbs\u00e9ge t\u00e1mogatja az \u00fczemanyag\u00e1r cs\u00f6kkent\u00e9s\u00e9t.\n\n\nAkik nincsenek beoltva, \u00e9letvesz\u00e9lyben vannak\n\u00a0\u00a0\u00a0\u00a0A korm\u00e1nyf\u0151 kifejtette: akik nincsenek beoltva, \u00e9letvesz\u00e9lyben vannak. Mindenki felel\u0151s saj\u00e1t mag\u00e1\u00e9rt, de itt t\u00f6bbr\u0151l van sz\u00f3, mert mindenki, aki nincs beoltva, nemcsak mag\u00e1ra, hanem a t\u00f6bbiekre n\u00e9zve is vesz\u00e9lyt jelent - fogalmazott. Hozz\u00e1tette: a v\u00e9delmi int\u00e9zked\u00e9sek nem v\u00e9denek meg a v\u00edrust\u00f3l, csak a j\u00e1rv\u00e1ny terjed\u00e9s\u00e9nek a sebess\u00e9g\u00e9t lass\u00edtj\u00e1k.\n\u00a0\u00a0\u00a0\u00a0Kijelentette: ha mindenki be lenne oltva, nem lenne negyedik hull\u00e1m, vagy ha lenne, \"az ink\u00e1bb csak hull\u00e1mocska lenne\". Akkor nem lesz \u00f6t\u00f6dik hull\u00e1m, ha mindenki beoltatja mag\u00e1t, \u00e9s \"nem fogjuk tudni elker\u00fclni, hogy a v\u00e9g\u00e9n mindenki beoltassa mag\u00e1t\" - hangs\u00falyozta.\n\u00a0\u00a0\u00a0\u00a0A korm\u00e1nyf\u0151 \u00fagy fogalmazott: az olt\u00e1selleneseket nem szokta \"ek\u00e9zni\", mert meg\u00e9rti, hogy mindenkinek jog\u00e1ban \u00e1ll a saj\u00e1t szabads\u00e1ga jegy\u00e9ben d\u00f6nteni a saj\u00e1t \u00e9let\u00e9r\u0151l, most azonban \u00e9ppen az a baj oka, hogy m\u00e9g mindig nincs mindenki beoltva, \u00e9s azzal, hogy az \"oltatlanok h\u00fazz\u00e1k, halasztj\u00e1k\", megny\u00fajtj\u00e1k a j\u00e1rv\u00e1ny id\u0151szak\u00e1t.\n\u00a0\u00a0\u00a0\u00a0\"De a v\u00e9g\u00e9n mindenkinek be kell majd oltania mag\u00e1t, m\u00e9g az olt\u00e1sellenesek is r\u00e1 fognak arra j\u00f6nni, hogy vagy beoltj\u00e1k magukat, vagy meghalnak\" - sz\u00f6gezte le, arra k\u00e9rve mindenkit, hogy \u00e9ljen az olt\u00e1s lehet\u0151s\u00e9g\u00e9vel.\nRegisztr\u00e1ci\u00f3 olt\u00e1sra: www.vakcinainfo.gov.hu\nMindenkinek aj\u00e1nlott a meger\u0151s\u00edt\u0151 harmadik olt\u00e1s\n\n\u00a0\u00a0\u00a0\u00a0K\u00f6z\u00f6lte: a m\u00e1sodik olt\u00e1s ut\u00e1n 4-6 h\u00f3nappal annak v\u00e9dereje cs\u00f6kken, ez\u00e9rt indokolt a harmadik olt\u00e1s felv\u00e9tele. A harmadik olt\u00e1s ut\u00e1ni v\u00e9detts\u00e9gi szint j\u00f3val magasabb, mint a m\u00e1sodik olt\u00e1s ut\u00e1ni, \u00e9s term\u00e9szetesen sokkal magasabb, mintha nem lenn\u00e9nk egy\u00e1ltal\u00e1n beoltva - mutatott r\u00e1 Orb\u00e1n Viktor, hozz\u00e1t\u00e9ve, hogy \u0151 maga is felvette a harmadik olt\u00e1st, nem is kapta el egyel\u0151re a v\u00edrust, \u00e9s rem\u00e9li, hogy ha el is kapja, akkor nem d\u00f6nti le a l\u00e1b\u00e1r\u00f3l. Id\u0151pontfoglal\u00e1s olt\u00e1sra: www.eeszt.gov.hu\nH\u00e9tf\u0151n olt\u00e1si akci\u00f3h\u00e9t indul\nK\u00f6z\u00f6lte: j\u00f6v\u0151 h\u00e9ten olt\u00e1si akci\u00f3 lesz az orsz\u00e1gban, regisztr\u00e1l\u00e1s \u00e9s bejelentkez\u00e9s n\u00e9lk\u00fcl 101 olt\u00f3ponton lehet reggel 7-t\u0151l este 7-ig felvenni a vakcin\u00e1t.\n\u00a0\u00a0\u00a0\u00a0\u00dagy v\u00e9lte: \"nem lehet rend\u0151rrel k\u00eds\u00e9rni az embereket olt\u00e1sra\", \"csak a bel\u00e1t\u00e1s seg\u00edt a v\u00e9g\u00e9n\". Szerinte meg kell gy\u0151zni az olt\u00e1selleneseket: semmi okuk nincs arra, hogy bizalmatlanabbak legyenek a koronav\u00edrus-olt\u00e1ssal kapcsolatban, mint azon vakcin\u00e1kkal szemben, amiket megkaptak gyerekkorukban, p\u00e9ld\u00e1ul a mumpsz vagy a kanyar\u00f3 ellen.\n\u00a0\u00a0\u00a0\u00a0Kit\u00e9rt arra is: a korm\u00e1ny v\u00e1rakoz\u00e1sai szerint december k\u00f6rny\u00e9k\u00e9n lesz olyan szakmai v\u00e9lem\u00e9ny, amely eld\u00f6nti, hogy az \u00f6t \u00e9s tizenk\u00e9t \u00e9v k\u00f6z\u00f6tti gyerekeket szabad-e oltani, \u00e9s ha \"j\u00f3 v\u00e1laszt\" kapnak, akkor a sz\u00fcl\u0151knek lesz lehet\u0151s\u00e9g\u00fck, hogy az ebbe a koroszt\u00e1lyba tartoz\u00f3 gyerekeiket beoltass\u00e1k.\nMindenkinek van elegend\u0151 vakcina\n\n\u00a0\u00a0\u00a0\u00a0K\u00f6z\u00f6lte: Magyarorsz\u00e1gon 10 milli\u00f3 olt\u00e1s van, vagyis nemcsak harmadszor, hanem negyedszer is be tudnak oltani mindenkit. \u00dagy \u00e9rt\u00e9kelt: az olt\u00e1s j\u00f3l meg van szervezve, a v\u00e9dekez\u00e9si d\u00f6nt\u00e9sek meghozatal\u00e1ban pedig seg\u00edtenek az el\u0151z\u0151 j\u00e1rv\u00e1nyhull\u00e1mok tapasztalatai.\n\u00a0\u00a0\u00a0\u00a0Megjegyezte: a rendv\u00e9delemn\u00e9l \u00e9s az eg\u00e9szs\u00e9g\u00fcgyben bevezetett felmond\u00e1si tilalomt\u00f3l, \"senki sem boldog\", de olyan helyzet van, akkor be kell l\u00e1tni, hogy bizonyos szakm\u00e1kb\u00f3l ilyenkor nem lehet t\u00e1vozni. K\u00f6z\u00f6lte, a kiskunhalasi j\u00e1rv\u00e1nyk\u00f3rh\u00e1zat akkor nyitj\u00e1k ki, ha \"valami nagyobb baj t\u00f6rt\u00e9nik\", vagy valamelyik k\u00f3rh\u00e1zban feltorl\u00f3dnak a betegek az orsz\u00e1g b\u00e1rmely pontj\u00e1n.\nA rezsics\u00f6kkent\u00e9sr\u0151l \u00e9s benzin \u00e1r befagyaszt\u00e1sr\u00f3l\n\n\u00a0\u00a0\u00a0\u00a0A korm\u00e1nyf\u0151 arr\u00f3l is besz\u00e9lt: messze 80 sz\u00e1zal\u00e9k f\u00f6l\u00f6tt van azoknak az ar\u00e1nya, akik t\u00e1mogatj\u00e1k az \u00fczemanyag\u00e1r cs\u00f6kkent\u00e9s\u00e9t.\n\u00a0\u00a0\u00a0\u00a0Elmondta: \"v\u00edvunk egy politikai k\u00fczdelmet a baloldallal a rezsics\u00f6kkent\u00e9s \u00fcgy\u00e9ben\", ez eg\u00e9sz\u00fclt most ki a benzin\u00e1r k\u00e9rd\u00e9s\u00e9vel. A benzin\u00e1r meghat\u00e1roz\u00e1s\u00e1t eddig a piacra b\u00edzt\u00e1k, \u00e9s ugyan a legjobb, ha a korm\u00e1nynak nem kell beavatkoznia, de van helyzet, amikor kell - magyar\u00e1zta.\n\u00a0\u00a0\u00a0\u00a0\u00dagy v\u00e9lte, \"azt nem lehet t\u00e9tlen\u00fcl n\u00e9zni, hogy egyszer csak az \u00e1rak az \u00e9gbe mennek\", \u00e9s ha minden szak\u00e9rt\u0151 szerint az \u00e1rak t\u00f6bb h\u00e9tig, tal\u00e1n egy-k\u00e9t h\u00f3napig is magasak lesznek, akkor reag\u00e1lni kell. Mert a magas \u00fczemanyag\u00e1r nemcsak a g\u00e9pj\u00e1rm\u0171vek \u00fczemeltet\u00e9s\u00e9nek a k\u00f6lts\u00e9g\u00e9t n\u00f6veli meg, hanem be\u00e9p\u00fcl az \u00e1rakba - mutatott r\u00e1.\n\u00a0\u00a0\u00a0\u00a0K\u00f6z\u00f6lte: ha rendk\u00edv\u00fcli helyzet van, akkor nem \u00f3vatoskodni kell. Kisz\u00e1molt\u00e1k, hogy mi az, amit m\u00e9g a szerepl\u0151k ki fognak b\u00edrni, \u00fagy l\u00e1tt\u00e1k, ez a 480 forint, \u00e9s \"ott beh\u00faztuk a f\u00e9ket\".\nA baloldal \u00e9s Br\u00fcsszel ellenezte a rezsics\u00f6kkent\u00e9st\n\n\u00a0\u00a0\u00a0\u00a0Orb\u00e1n Viktor szerint a baloldal mindig is azt k\u00f6vetelte, hogy piaci rezsi\u00e1rak legyenek. \"Mi azt mondjuk, hogy a h\u00e1ztart\u00e1sok l\u00e9tfenntart\u00e1s\u00e1hoz tartoz\u00f3 k\u00f6rben ne legyenek piaci \u00e1rak, hanem fix \u00e1r legyen\", az \u00fczemanyagn\u00e1l pedig, amikor a piac nem tudja megoldani a probl\u00e9m\u00e1kat, akkor avatkozzanak be, tudv\u00e1n, hogy ez csak \u00e1tmeneti jelleg\u0171 beavatkoz\u00e1s lehet - mondta.\n\u00a0\u00a0\u00a0\u00a0K\u00f6z\u00f6lte: a korm\u00e1ny j\u00f6v\u0151 h\u00e9t elej\u00e9n d\u00f6nthet arr\u00f3l, hogy a kisv\u00e1llalkoz\u00e1sokat kimentse \"a magasabb rezsi s\u00falya al\u00f3l\", \u00e9s \u0151k is a lakoss\u00e1gi olcs\u00f3bb \u00e1rakat kapj\u00e1k.\n\u00a0\u00a0\u00a0\u00a0A korm\u00e1nyf\u0151 \u00fagy fogalmazott: a br\u00fcsszeli b\u00fcrokr\u00e1cia \"v\u00e9rt h\u00e1ny\" a rezsics\u00f6kkent\u00e9st\u0151l, mert Br\u00fcsszelben a multik dikt\u00e1lnak.\n\u00a0\u00a0\u00a0\u00a0\u00dagy \u00e9rt\u00e9kelt: m\u00edg a korm\u00e1ny az emberek, a baloldal a multik oldal\u00e1n \u00e1ll. Hozz\u00e1tette: az embereknek arr\u00f3l is megvan a v\u00e9lem\u00e9nye, hogy a baloldal szerint a rezsit \u00fagy kell cs\u00f6kkenteni, hogy kevesebb vizet, \u00e1ramot, g\u00e1zt \u00e9s \u00fczemanyagot kell haszn\u00e1lni. \"Ilyenkor van egy sz\u00f3, amit az ember mond, csak az \u00e9desany\u00e1k ir\u00e1nti tiszteletb\u0151l nem mondja hangosan\" - jegyezte meg.\nA gazdas\u00e1g \u00fajraind\u00edt\u00e1sa eredm\u00e9nyes\n\n\u00a0\u00a0\u00a0\u00a0A GDP n\u00f6veked\u00e9s\u00e9r\u0151l sz\u00f3lva \u00fagy v\u00e9lte: nem a magyar gazdas\u00e1gon m\u00falott az id\u00e9n, hogy nem 7-8, vagy ak\u00e1r 10 sz\u00e1zal\u00e9kos lesz a n\u00f6veked\u00e9s, hanem kifejezetten a vil\u00e1ggazdas\u00e1g m\u0171k\u00f6d\u00e9si m\u00f3dja - f\u0151k\u00e9nt az aut\u00f3gy\u00e1rt\u00e1shoz kapcsol\u00f3d\u00f3 ell\u00e1t\u00e1si l\u00e1nc fennakad\u00e1sa - volt az, ami h\u00e1tr\u00e1nyos volt Magyarorsz\u00e1gnak.\u00a0\u00a0\u00a0\u00a0\n\u00a0\u00a0\u00a0\u00a0Hangs\u00falyozta: a gazdas\u00e1g el\u00e9g j\u00f3l teljes\u00edt ahhoz, hogy a 25 \u00e9v alatti fiatalok szja-mentess\u00e9get kapjanak j\u00f6v\u0151re, mik\u00f6zben az id\u0151sek febru\u00e1r k\u00f6zep\u00e9n megkaphatj\u00e1k a teljes 13. havi nyugd\u00edjat.\n\n"}]