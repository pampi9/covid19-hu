[{"date": "2021-11-29 19:12", "url": "https://koronavirus.gov.hu/cikkek/muller-cecilia-nagyon-sikeres-volt-az-oltasi-akciohet", "h1": "M\u00fcller Cec\u00edlia: nagyon sikeres volt az olt\u00e1si akci\u00f3h\u00e9t", "body": "\nNagyon sikeres volt az olt\u00e1si akci\u00f3h\u00e9t Magyarorsz\u00e1gon, ez\u00e9rt az a d\u00f6nt\u00e9s sz\u00fcletett, hogy egy h\u00e9ttel meghosszabb\u00edtj\u00e1k - mondta az orsz\u00e1gos tisztif\u0151orvos a korm\u00e1ny k\u00f6z\u00f6ss\u00e9gi oldal\u00e1ra h\u00e9tf\u0151n felt\u00f6lt\u00f6tt vide\u00f3j\u00e1ban.\n\n\nM\u00fcller Cec\u00edlia ismertette, hogy a m\u00falt h\u00e9ten az olt\u00f3pontokon 784 ezer v\u00e9d\u0151olt\u00e1st adtak be, 643 ezren a harmadik olt\u00e1sukat is megkapt\u00e1k. Ez az\u00e9rt nagyon fontos - tette hozz\u00e1 -, mert a koronav\u00edrus \"egyre-m\u00e1sra mut\u00e1l\u00f3dik\", k\u00fcl\u00f6nb\u00f6z\u0151 vari\u00e1nsokat \u00e9szleltek a vil\u00e1gban, eddig a v\u00edrusnak m\u00e1r t\u00f6bb mint k\u00e9tsz\u00e1z mut\u00e1ci\u00f3j\u00e1t azonos\u00edtott\u00e1k.\n\u00a0\u00a0\u00a0\u00a0Az orsz\u00e1gos tisztif\u0151orvos eml\u00e9keztetett: a h\u00e9tv\u00e9g\u00e9n a koronav\u00edrus \u00fajabb, d\u00e9l-afrikai mut\u00e1ci\u00f3ja (omikron) uralta a sajt\u00f3t, a k\u00f6zv\u00e9lem\u00e9nyt. Hozz\u00e1tette: folyamatosan figyelik e vari\u00e1ns jelenl\u00e9t\u00e9t is, a h\u00e9tv\u00e9g\u00e9n a Nemzeti N\u00e9peg\u00e9szs\u00e9g\u00fcgyi K\u00f6zpont \u00f6t napra visszamen\u0151leg t\u00f6bb mint 400 vizsg\u00e1latot v\u00e9gzett el, hogy azonos\u00edtsa ezt a vari\u00e1nst, de egyetlen mint\u00e1ban sem tal\u00e1lt\u00e1k meg.\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l is: kifejezetten \u00f6r\u00fcl, hogy az olt\u00e1si akci\u00f3h\u00e9ten 96 ezren k\u00e9rt\u00e9k az els\u0151 olt\u00e1sukat. Azt mondta, \u00f6r\u00fcl \u00e9s k\u00f6sz\u00f6ni, hogy ezek az emberek a szakemberekre hallgattak, mert \"a megel\u0151z\u00e9s legf\u0151bb eszk\u00f6ze v\u00e1ltozatlanul a v\u00e9d\u0151olt\u00e1s\".\n\u00a0\n\nMTI 2021. november 29.\n\n"}]