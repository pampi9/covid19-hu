[{"date": "2021-11-25 11:09", "url": "https://koronavirus.gov.hu/cikkek/szijjarto-magyar-gazdasag-teljesitmenye-masfel-ev-alatt-elerte-jarvany-elotti-szintet-", "h1": "Szijj\u00e1rt\u00f3: a magyar gazdas\u00e1g teljes\u00edtm\u00e9nye m\u00e1sf\u00e9l \u00e9v alatt el\u00e9rte a j\u00e1rv\u00e1ny el\u0151tti szintet", "body": "\nMagyarorsz\u00e1gnak a 2008-as gazdas\u00e1gi vil\u00e1gv\u00e1ls\u00e1g ut\u00e1n \u00f6t \u00e9vre volt sz\u00fcks\u00e9ge a n\u00f6veked\u00e9si p\u00e1lya ism\u00e9telt el\u00e9r\u00e9s\u00e9hez, ezzel szemben most m\u00e1sf\u00e9l \u00e9vvel a koronav\u00edrus megjelen\u00e9s\u00e9t k\u00f6vet\u0151en siker\u00fclt el\u00e9rni a j\u00e1rv\u00e1ny el\u0151tti szintet - k\u00f6z\u00f6lte cs\u00fct\u00f6rt\u00f6k\u00f6n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a t\u00e1rca k\u00f6zlem\u00e9nye szerint.\n\n\nA t\u00e1rcavezet\u0151 a Business Services Hungary 2021 konferenci\u00e1n kijelentette, ahhoz, hogy a gazdas\u00e1gi teljes\u00edtm\u00e9ny m\u00e1r id\u00e9n ny\u00e1rra el\u00e9rhesse a pand\u00e9mia el\u0151tti szintet, a korm\u00e1nynak sz\u00f6vets\u00e9geseket kellett keresnie, akik a neh\u00e9z id\u0151szakban is k\u00e9szek voltak kapacit\u00e1sb\u0151v\u00edt\u00e9seket v\u00e9grehajtani.\n\u00a0\u00a0\u00a0\u00a0R\u00e1mutatott, hogy a 2008-2009-es recesszi\u00f3 sor\u00e1n az akkori korm\u00e1ny a seg\u00e9lyez\u00e9sre \u00e9s hitelfelv\u00e9telekre helyezte a hangs\u00falyt. M\u00edg a mostani vezet\u00e9s a m\u00falt hib\u00e1ib\u00f3l tanulva az eg\u00e9szs\u00e9g meg\u00f3v\u00e1sa mellett a munkahelyek megv\u00e9d\u00e9s\u00e9re \u00f6sszepontos\u00edtott. Akkor \u00f6t, ez\u00fattal viszont csak m\u00e1sf\u00e9l \u00e9vre volt sz\u00fcks\u00e9g a gazdas\u00e1gi n\u00f6veked\u00e9si p\u00e1lya ism\u00e9telt el\u00e9r\u00e9s\u00e9hez - emelte ki.\n\u00a0\u00a0\u00a0\u00a0Ennek kapcs\u00e1n lesz\u00f6gezte, hogy jelenleg a gazdas\u00e1gi kapacit\u00e1sok \u00fajraeloszt\u00e1sa zajlik, \u00e9s akik k\u00e9pesek voltak fejleszt\u00e9sekre, azok az \u00faj vil\u00e1ggazdas\u00e1gi korszak nyertesei k\u00f6z\u00e9 tartozhatnak.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint a nemzetgazdas\u00e1g erej\u00e9t t\u00fckr\u00f6zi, hogy az ut\u00f3bbi k\u00e9t \u00e9vben Magyarorsz\u00e1gon foglalkoztat\u00e1si, beruh\u00e1z\u00e1si \u00e9s negyed\u00e9ves gazdas\u00e1gi n\u00f6veked\u00e9si cs\u00facsok d\u0151ltek. Az idei m\u00e1sodik negyed\u00e9vben rekordmagas, 18 sz\u00e1zal\u00e9kos, a harmadik negyed\u00e9vben pedig 6 sz\u00e1zal\u00e9kn\u00e1l nagyobb gazdas\u00e1gi n\u00f6veked\u00e9st siker\u00fclt el\u00e9rni. Ut\u00f3bbi a valaha regisztr\u00e1lt m\u00e1sodik legmagasabb \u00e9rt\u00e9k.\n\u00a0\u00a0\u00a0\u00a0Tov\u00e1bb\u00e1 arr\u00f3l is besz\u00e1molt, hogy az elm\u00falt h\u00fasz \u00e9vben Magyarorsz\u00e1g az \u00fczleti szolg\u00e1ltat\u00f3szektor region\u00e1lis k\u00f6zpontj\u00e1v\u00e1 v\u00e1lt, s az \u00e1gazat egyre fontosabb szerepet j\u00e1tszik haz\u00e1nk gazdas\u00e1g\u00e1ban, jelent\u0151sen hozz\u00e1j\u00e1rulva annak dimenzi\u00f3v\u00e1lt\u00e1s\u00e1hoz.\n\u00a0\u00a0\u00a0\u00a0Hozz\u00e1tette: a korm\u00e1ny k\u00e9szen \u00e1ll tov\u00e1bbi 4 sz\u00e1zal\u00e9kkal cs\u00f6kkenteni a munk\u00e1ltat\u00f3kat terhel\u0151 ad\u00f3kat.\n\u00a0\u00a0\u00a0\u00a0Friss adatok szerint 156 \u00fczleti szolg\u00e1ltat\u00f3k\u00f6zpont m\u0171k\u00f6dik ma Magyarorsz\u00e1gon, amelyek t\u00f6bb mint 70 ezer embernek adnak munk\u00e1t. Ez 50 sz\u00e1zal\u00e9kos n\u00f6veked\u00e9st jelent \u00f6t \u00e9ven bel\u00fcl. A szektornak fontos szerepe van a helyi fiatalok megtart\u00e1s\u00e1ban, illetve a k\u00fclf\u00f6ld\u00f6n \u00e9l\u0151k hazacs\u00e1b\u00edt\u00e1s\u00e1ban is.\n\u00a0\u00a0\u00a0\u00a0A miniszter az \u00e1gazat f\u00f6ldrajzi diverzifik\u00e1ci\u00f3j\u00e1t m\u00e9ltatta, r\u00e1mutatva, hogy Budapesten k\u00edv\u00fcl is sokan dolgoznak a szektorban. P\u00e9ld\u00e1ul Debrecenben 4500-an, Sz\u00e9kesfeh\u00e9rv\u00e1ron 3600-an, Szegeden \u00e9s Miskolon 1400-an, P\u00e9csen pedig 1250-en.\n\u00a0\u00a0\u00a0\u00a0Emellett fontosnak tartotta megeml\u00edteni, hogy a magyarorsz\u00e1gi \u00fczleti szolg\u00e1ltat\u00f3k\u00f6zpontok 40 sz\u00e1zal\u00e9ka glob\u00e1lisan ny\u00fajt szolg\u00e1ltat\u00e1sokat.\n\u00a0\u00a0\u00a0\u00a0Kit\u00e9rt arra is, hogy egyes magyar k\u00fclk\u00e9pviseletek ezen v\u00e1llalatokkal k\u00f6z\u00f6sen ism\u00e9t esem\u00e9nysorozatot rendeznek a k\u00fclf\u00f6ld\u00f6n \u00e9l\u0151 magyar szakemberek hazacs\u00e1b\u00edt\u00e1s\u00e1nak c\u00e9lj\u00e1val.\n\u00a0\u00a0\u00a0\u00a0Szijj\u00e1rt\u00f3 P\u00e9ter al\u00e1h\u00fazta, hogy a magyar befektet\u00e9s\u00f6szt\u00f6nz\u00e9si rendszernek fontos szerepe van az \u00fczleti szolg\u00e1ltat\u00f3szektor gyors fejl\u0151d\u00e9s\u00e9ben. Elmondta, hogy ennek nyom\u00e1n 2019-ben minden kor\u00e1bbin\u00e1l t\u00f6bb (14) beruh\u00e1z\u00e1sr\u00f3l sz\u00fcletett d\u00f6nt\u00e9s, amelyek 2500 \u00faj munkahely l\u00e9trej\u00f6tt\u00e9t eredm\u00e9nyezt\u00e9k. A lend\u00fclet tavaly is fennmaradt, akkor kilenc fejleszt\u00e9sr\u0151l hat\u00e1roztak, \u00edgy t\u00e1mogatva 2000 \u00faj munkahely l\u00e9trehoz\u00e1s\u00e1t. \u00c9s szerinte a j\u00f6v\u0151beli kil\u00e1t\u00e1sok is kedvez\u0151k, mivel jelenleg is \u00f6t projekt el\u0151k\u00e9sz\u00edt\u00e9se zajlik.\n\u00a0\u00a0\u00a0\u00a0A konferenci\u00e1t a Nemzeti Befektet\u00e9si \u00dcgyn\u00f6ks\u00e9g (HIPA) \u00e9s az Amerikai Kereskedelmi Kamara (AmCham) szervezte.\n\u00a0\u00a0\u00a0\u00a0A rendezv\u00e9nyen az idei \"Center of Excellence\" d\u00edjat a Diageo \u00dczletviteli Szolg\u00e1ltat\u00e1sok Zrt. \u00fcgyvezet\u0151 igazgat\u00f3j\u00e1nak, Pais M\u00f3nik\u00e1nak adt\u00e1k \u00e1t. A \"Best in Educational Cooperation\" d\u00edjat Fremda Bal\u00e1zs, a Morgan Stanley HR-vezet\u0151je kapta. A \"Manager of the Year\" d\u00edjat pedig Alex Laffan, a Tesco Business Services igazgat\u00f3ja vehette \u00e1t.\n\nMTI 2021. november 25.\n\n"}]