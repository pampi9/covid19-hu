[{"date": "2021-11-20 09:33", "url": "https://koronavirus.gov.hu/cikkek/varga-mihaly-az-szja-visszaterites-600-milliard-forint-tamogatast-jelent", "h1": "Varga Mih\u00e1ly: az szja-visszat\u00e9r\u00edt\u00e9s 600 milli\u00e1rd forint t\u00e1mogat\u00e1st jelent", "body": "\nA csal\u00e1di ad\u00f3visszat\u00e9r\u00edt\u00e9s csaknem 2 milli\u00f3 sz\u00fcl\u0151t \u00e9rint, \u00e9s \u00f6sszesen t\u00f6bb mint 600 milli\u00e1rd forintos t\u00e1mogat\u00e1st jelent - mondta Varga Mih\u00e1ly p\u00e9nz\u00fcgyminiszter a Facebook-oldal\u00e1ra felker\u00fclt vide\u00f3\u00fczenet\u00e9ben szombaton.\n\n\nKiemelte: 2022. febru\u00e1r 15-\u00e9ig minden dolgoz\u00f3, gyermeket nevel\u0151 sz\u00fcl\u0151 visszakapja az id\u00e9n befizetett szem\u00e9lyi j\u00f6vedelemad\u00f3j\u00e1t.\nA visszat\u00e9r\u00edt\u00e9s a sz\u00fcl\u0151k jelent\u0151s r\u00e9sz\u00e9nek eset\u00e9ben automatikus, azoknak azoban, akiknek az adataival nem rendelkezik a NAV, nyilatkozniuk sz\u00fcks\u00e9ges december 31-\u00e9ig - jegyezte meg.\nA visszaad\u00f3-nyilatkozatot annak kell kit\u00f6ltenie, aki csal\u00e1di p\u00f3tl\u00e9kra jogosult, de azt nem \u0151 kapja; ebbe a k\u00f6rbe tartoznak tov\u00e1bb\u00e1 a kat\u00e1s v\u00e1llalkoz\u00f3k, a v\u00e1rand\u00f3s n\u0151k \u00e9s h\u00e1zast\u00e1rsaik, a rokkants\u00e1gi j\u00e1rad\u00e9kban r\u00e9szes\u00fcl\u0151k, a csal\u00e1di kedvezm\u00e9nyt \u00e9rv\u00e9nyes\u00edt\u0151 hozz\u00e1tartoz\u00f3k \u00e9s azok, aki m\u00e1shova k\u00e9rik a kiutal\u00e1st, mint ahova a csal\u00e1di p\u00f3tl\u00e9k \u00e9rkezik.\nA visszaad\u00f3-nyilatkozatot a miniszter t\u00e1j\u00e9koztat\u00e1sa szerint m\u00e1r 200 ezren kit\u00f6lt\u00f6tt\u00e9k.\nVarga Mih\u00e1ly elmondta: a korm\u00e1ny v\u00e1llalta, hogy a gazdas\u00e1g sikeres \u00fajraind\u00edt\u00e1s\u00e1nak a magyar csal\u00e1dok is a r\u00e9szesei lesznek. A magyar gazdas\u00e1gi n\u00f6veked\u00e9s m\u00e1ra az egyik leggyorsabb Eur\u00f3p\u00e1ban, ami lehet\u0151v\u00e9 teszi, hogy a korm\u00e1ny visszafizesse a befizetett szja-t - f\u0171zte hozz\u00e1.\n\nMTI 2021. november 20.\n\n"}]