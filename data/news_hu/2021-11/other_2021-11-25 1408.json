[{"date": "2021-11-25 14:08", "url": "https://koronavirus.gov.hu/cikkek/orban-meg-kell-vedeni-az-adorendszert", "h1": "Orb\u00e1n: meg kell v\u00e9deni az ad\u00f3rendszert", "body": "\nMeg kell v\u00e9deni az ad\u00f3rendszert, mert annak eredm\u00e9nyek\u00e9nt \u00e1llnak rendelkez\u00e9sre a forr\u00e1sok a fejleszt\u00e9sekre - mondta Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n Si\u00f3fokon.\n\n\nA korm\u00e1nyf\u0151 az Akt\u00edv Magyarorsz\u00e1g Korszaknyit\u00f3 Konferencia 2021 elnevez\u00e9s\u0171 rendezv\u00e9nyen tartott besz\u00e9d\u00e9ben kiemelte: ahhoz, hogy fejleszt\u00e9sek legyenek, zakatol\u00f3 gazdas\u00e1gra van sz\u00fcks\u00e9g, amely nem elnyeli, hanem megtermeli a p\u00e9nzt.\n\u00a0\u00a0\u00a0\u00a0Sok oka van annak, hogy zakatol a gazdas\u00e1g, de fontos, hogy ne engedj\u00e9k, hogy \"sz\u00e9tbarmolj\u00e1k a nehezen f\u00f6l\u00e9p\u00edtett, m\u0171k\u00f6d\u0151 magyar gazdas\u00e1gi rendszert\" - fogalmazott.\n\u00a0\u00a0\u00a0\u00a0Ennek a gazdas\u00e1gi rendszernek a sz\u00edve az ad\u00f3rendszer, ha nem ez lenne Magyarorsz\u00e1gon, a gazdas\u00e1g teljes\u00edtm\u00e9nye jelent\u0151s m\u00e9rt\u00e9kben cs\u00f6kkenne \u00e9s a fejleszt\u00e9sekre ford\u00edthat\u00f3 forr\u00e1sok is cs\u00f6kkenn\u00e9nek - mondta.\n\u00a0\u00a0\u00a0\u00a0Kifejtette: sok mindent csin\u00e1ltak az elm\u00falt 12 \u00e9vben, de k\u00fcl\u00f6n\u00f6sen sokat az elm\u00falt k\u00e9t esztend\u0151ben, ami\u00f3ta az akt\u00edv Magyarorsz\u00e1g\u00e9rt felel\u0151s korm\u00e1nybiztoss\u00e1g m\u0171k\u00f6dik.\n\u00a0\u00a0\u00a0\u00a0Ez egy gazd\u00e1tlan ter\u00fclet volt a magyar politikat\u00f6rt\u00e9net '45 ut\u00e1ni korszak\u00e1t tekintve, mert a politika \u00e1lland\u00f3an nagy dolgokat keres, \u00e9s azokat a kis dolgokat, amelyekt\u0151l az \u00e9let igaz\u00e1n \u00e9lhet\u0151v\u00e9 v\u00e1lik, elhanyagolja - mutatott r\u00e1.\n\u00a0\u00a0\u00a0\u00a0K\u00f6z\u00f6lte: ha vannak civil szervezetek, akkor j\u00f6nnek ig\u00e9nyek, szempontok a politikai d\u00f6nt\u00e9shoz\u00e1s fel\u00e9, \u00e9s ha van egy csatorna, ahol \u00f6sszefoglalj\u00e1k ezeket a javaslatokat, akkor k\u00f6nnyen lehet, hogy korm\u00e1nyzati d\u00f6nt\u00e9s lesz ezekb\u0151l a javaslatokb\u00f3l.\n\u00a0\u00a0\u00a0\u00a0\u00dagy t\u0171nik, ahhoz k\u00e9pest, hogy milyen akad\u00e1lyokat kellett legy\u0171rni, nagyon komoly eredm\u00e9nyeket siker\u00fclt el\u00e9rni ezen a ter\u00fcleten - mondta Orb\u00e1n Viktor.\n\u00a0\u00a0\u00a0\u00a0Hangs\u00falyozta: ez a ter\u00fclet most m\u00e1r nem gazd\u00e1tlan, van egy int\u00e9zm\u00e9nyrendszer, \u00e9s j\u00f3 lenne, ha lenn\u00e9nek javaslatok arr\u00f3l, hogy ezt hogyan fejlessz\u00e9k tov\u00e1bb.\n\u00a0\u00a0\u00a0\u00a0Fontos az is, hogy legyenek konkr\u00e9t tervek, \u00edgy az alkupoz\u00edci\u00f3ja is er\u0151s lesz a ter\u00fcletnek - tette hozz\u00e1.\n\u00a0\u00a0\u00a0\u00a0A korm\u00e1nyf\u0151 szerint ugyancsak fontos a p\u00e9nz, amelyet a gazdas\u00e1g megtermel, \u00e9s az ad\u00f3rendszer, amely ennek a gazdas\u00e1gnak a sz\u00edve.\n\u00a0\u00a0\u00a0\u00a0Orb\u00e1n Viktor arr\u00f3l is besz\u00e9lt, hogy az d\u00f6nti el a nemzetek j\u00f6v\u0151j\u00e9t, melyik orsz\u00e1g \u00e9s melyik k\u00f6z\u00f6ss\u00e9g szereti jobban a haz\u00e1j\u00e1t. A hazaszeretet alapja k\u00e9tfajta ismeret: az orsz\u00e1g- \u00e9s a nemzetismeret.\n\u00a0\u00a0\u00a0\u00a0Mindkett\u0151 er\u0151s\u00edt\u00e9se n\u00f6veli a hazaszeretetet \u00e9s ez hat\u00e1rozza meg a k\u00f6vetkez\u0151 10-20 \u00e9vben, hogy milyen m\u00e9rt\u00e9kben lesznek a magyarok nyertesei a nemzetek verseny\u00e9nek - tette hozz\u00e1.\n\u00a0\u00a0\u00a0\u00a0K\u00f6z\u00f6lte: ez legal\u00e1bb olyan fontos, vagy tal\u00e1n fontosabb, mint a p\u00e9nz \u00e9s a gazdas\u00e1gi er\u0151, \"a j\u00f6v\u0151 ezen fordul majd meg\".\n\u00a0\u00a0\u00a0\u00a0Az \u00e9rzelmi t\u00e9nyez\u0151k lesznek d\u00f6nt\u0151k a k\u00f6vetkez\u0151 \u00e9vtizedekben a nemzetek k\u00f6z\u00f6tti versenyfut\u00e1sban, \u00e9s ahol a haza, a k\u00f6z\u00f6ss\u00e9g ir\u00e1nti elk\u00f6telezetts\u00e9g er\u0151sebb, ott t\u00f6bb \u00e9s sokkal jobb dolgok fognak megval\u00f3sulni - k\u00f6z\u00f6lte.\n\u00a0\u00a0\u00a0\u00a0Megjegyezte: nem lehet al\u00e1becs\u00fclni a jelent\u0151s\u00e9g\u00e9t ennek a gondolkod\u00e1sm\u00f3dnak, mert a kommunizmus megd\u00f6nt\u00e9s\u00e9hez sz\u00fcks\u00e9ges \u00e9rzelmeket tekint\u00e9lyes r\u00e9szben \u00e9ppen a hazaszeretet v\u00e1ltotta ki.\n\nMTI 2021. november 25.\n\n"}]