[{"date": "2021-11-24 11:50", "url": "https://koronavirus.gov.hu/cikkek/emmi-sikeres-az-oltasi-akciohet-tevhiteknek-ne-uljunk-fel", "h1": "EMMI: sikeres az olt\u00e1si akci\u00f3h\u00e9t, t\u00e9vhiteknek ne \u00fclj\u00fcnk fel      ", "body": "\nNagy \u00f6r\u00f6m l\u00e1tni, hogy aktiviz\u00e1lt\u00e1k magukat az emberek - mondta az olt\u00f3pontokn\u00e1l k\u00edgy\u00f3z\u00f3 sorokkal kapcsolatban Prof. Dr. K\u00e1sler Mikl\u00f3s az \u00c9letk\u00f6zelben leg\u00fajabb r\u00e9sz\u00e9ben. Az emberi er\u0151forr\u00e1sok minisztere az interj\u00fa sor\u00e1n besz\u00e9lt az olt\u00e1si akci\u00f3 h\u00e9tr\u0151l, a koronav\u00edrus kezel\u00e9s\u00e9nek leg\u00fajabb elj\u00e1r\u00e1srendj\u00e9r\u0151l, de sz\u00f3ba ker\u00fcltek az olt\u00e1ssal kapcsolatos t\u00e9vhitek \u00e9s ism\u00e9telten felh\u00edvta a figyelmet a harmadik olt\u00e1s fontoss\u00e1g\u00e1ra. Nem gy\u0151z\u00f6m el\u00e9gg\u00e9 hangs\u00falyozni, hogy a j\u00e1rv\u00e1ny ellen a legnagyobb lehet\u0151s\u00e9g az oltakoz\u00e1s - mondta a miniszter, aki \u00e9rtetlen\u00fcl \u00e1ll az el\u0151tt, hogy a mai napig vannak olt\u00e1sellenesek. R\u00e1mutatott: a t\u00f6meges megbeteged\u00e9sben rendk\u00edv\u00fcl sok embert elvesz\u00edtett\u00fcnk, ugyanakkor teljesen egy\u00e9rtelm\u0171, hogy az oltottak eset\u00e9ben a hal\u00e1leset nagyon ritka. \"\u00c9n mindenkinek felh\u00edvom a figyelm\u00e9t arra, hogy pr\u00f3b\u00e1lja meg j\u00f3zan \u00e9sszel, \u00e9rzelmek n\u00e9lk\u00fcl v\u00e9giggondolni ezeket a t\u00e9nyeket \u00e9s ennek megfelel\u0151en visszany\u00falni az olt\u00e1sokhoz\" - hangs\u00falyozta.\n\u00a0\n\n\nA miniszter az interj\u00fa sor\u00e1n besz\u00e1molt a koronav\u00edrus megel\u0151z\u00e9s\u00e9re \u00e9s gy\u00f3gy\u00edt\u00e1s\u00e1ra vonatkoz\u00f3 orvosi k\u00e9zik\u00f6nyv leg\u00fajabb v\u00e1ltozat\u00e1r\u00f3l. Kiemelte: a 2020 m\u00e1rcius\u00e1ban \u00f6ssze\u00e1ll\u00edtott elj\u00e1r\u00e1srend kieg\u00e9sz\u00fclt az az\u00f3ta gy\u0171jt\u00f6tt inform\u00e1ci\u00f3kkal, tapasztalatokkal. A klinikai orvosok mellett gondoltak a csal\u00e1di orvosokra, sz\u00e1mukra is elk\u00e9sz\u00fclt a friss\u00edtett elj\u00e1r\u00e1srend.\nEzek az aj\u00e1nl\u00e1sok azt seg\u00edtik el\u0151, hogy min\u00e9l hamarabb elkezd\u0151dhessen a kezel\u00e9s, mert ann\u00e1l ink\u00e1bb el lehet ker\u00fclni a betegs\u00e9g s\u00falyoss\u00e1- k\u00f6z\u00e9ps\u00falyoss\u00e1 alakul\u00e1s\u00e1t, esetlegesen a l\u00e9legeztet\u0151g\u00e9pre ker\u00fcl\u00e9st vagy a fat\u00e1lis v\u00e9gkifejletet - ismertette a miniszter. Prof. Dr. K\u00e1sler Mikl\u00f3st a v\u00edrusr\u00f3l terjeng\u0151 t\u00e9vhitekkel kapcsolatban r\u00e1mutatott: legal\u00e1bb annyira vesz\u00e9lyesek, mint maga a v\u00edrus. Arra a t\u00e9vhitre, mely szerint a megbeteged\u00e9s ut\u00e1n van annyi ellenanyag az ember szervezet\u00e9ben, hogy ne kelljen felvennie az olt\u00e1st \u00fagy reag\u00e1lt, hogy az ellenanyag termel\u00e9se csak az immunit\u00e1snak egyik \u00f6sszetev\u0151je. A m\u00e1sik a sejtes immunit\u00e1s.\u00a0\u00a0Azt az ellenanyagok kimutat\u00e1sa nem jelzi, pedig a kett\u0151t egy\u00fctt kell \u00e9rt\u00e9kelni - k\u00f6z\u00f6lte. Szint\u00e9n sz\u00f3ba ker\u00fclt egy m\u00e1sik t\u00e9vhit, amely szerint a rendszeresen \u00e9s megfelel\u0151 m\u00e9rt\u00e9kben fogyasztott alkohol megv\u00e9d a v\u00edrust\u00f3l.\nA f\u00e9lre\u00e9rt\u00e9s azon alapul, hogy az alkoholban l\u00e9v\u0151 fert\u0151tlen\u00edt\u0151szerek a v\u00edrust elpuszt\u00edtj\u00e1k. De ez nem igaz a koronav\u00edrusra. A p\u00e1link\u00e1nak eg\u00e9szen m\u00e1s szerepe van az ember \u00e9let\u00e9ben - komment\u00e1lta, majd ism\u00e9t r\u00e1mutatott a val\u00f3di t\u00e9nyekre. Azt kell az embereknek meg\u00e9rteni, hogy az eredeti v\u00edrusra kifejlesztett vakcin\u00e1k id\u0151vel vesz\u00edtenek a hat\u00e9konys\u00e1gukb\u00f3l. Eml\u00e9keztetett: az egyszer beoltott emberek az indiai mut\u00e1nssal szembeni v\u00e9dekez\u0151k\u00e9pess\u00e9ge 3-4 h\u00f3nap alatt 7 sz\u00e1zal\u00e9kra, a k\u00e9tszer oltottak eset\u00e9ben kb. 90-r\u0151l 60 sz\u00e1zal\u00e9kra cs\u00f6kken. Ezt csak a harmadik olt\u00e1ssal lehet 90 sz\u00e1zal\u00e9kra emelni ism\u00e9t - sz\u00f6gezte le a t\u00e1rcavezet\u0151, \u00e9s mindenkit az olt\u00e1s felv\u00e9tel\u00e9re buzd\u00edtott.\n\nMTI 2021. november 24.\n\n"}]