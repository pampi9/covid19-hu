[{"date": "2021-11-27 20:07", "url": "https://koronavirus.gov.hu/cikkek/kasler-eddig-tobb-mint-60-ezren-kertek-az-elso-vakcinat-az-oltasi-akcioheten", "h1": "K\u00e1sler: eddig t\u00f6bb mint 60 ezren k\u00e9rt\u00e9k az els\u0151 vakcin\u00e1t az olt\u00e1si akci\u00f3h\u00e9ten", "body": "\nAz olt\u00e1si akci\u00f3h\u00e9t els\u0151 \u00f6t napj\u00e1n t\u00f6bb mint f\u00e9lmilli\u00f3 olt\u00e1s t\u00f6rt\u00e9nt, \u00e9s j\u00f3 h\u00edr, hogy ezek k\u00f6z\u00fcl t\u00f6bb mint 60 ezer eddig oltatlan ember jelentkezett az els\u0151 vakcin\u00e1\u00e9rt - mondta az emberi er\u0151forr\u00e1sok minisztere szombaton, a Facebookon k\u00f6zz\u00e9tett vide\u00f3bejegyz\u00e9s\u00e9ben.\n\n\nK\u00e1sler Mikl\u00f3s \u00fagy fogalmazott, az embereket ism\u00e9t meg\u00e9rintette az \u00e9let\u00f6szt\u00f6n, a korm\u00e1ny pedig az oltakoz\u00e1s nagy siker\u00e9re val\u00f3 tekintettel egy h\u00e9ttel meghosszabb\u00edtotta az olt\u00e1si akci\u00f3hetet, \u00edgy december 5-ig lehet a k\u00f3rh\u00e1zi olt\u00f3pontokon el\u0151zetes regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl felvenni a vakcin\u00e1kat.\nAz \u00f6sszes\u00edtett adatok alapj\u00e1n, eddig 6,1 milli\u00f3 magyar ember kapott olt\u00e1st - mondta a miniszter.\nHangs\u00falyozta, a magyar tudom\u00e1nyos vizsg\u00e1latok is egy\u00e9rtelm\u0171en bizony\u00edtott\u00e1k, hogy a v\u00e9d\u0151olt\u00e1s a leghat\u00e9konyabb lehet\u0151s\u00e9g a fert\u0151z\u00e9s megel\u0151z\u00e9s\u00e9re, a betegs\u00e9g elker\u00fcl\u00e9s\u00e9re \u00e9s a fat\u00e1lis v\u00e9gkifejlet megel\u0151z\u00e9s\u00e9re.\nA harmadik hull\u00e1m teljes id\u0151tartam\u00e1ban a Magyarorsz\u00e1gon el\u00e9rhet\u0151 vakcin\u00e1kkal megel\u0151z\u00f6tt k\u00f6r\u00fclbel\u00fcl 9500 hal\u00e1loz\u00e1s mintegy 40 sz\u00e1zal\u00e9k\u00e1t a Sinopharm \u00e9s a Szuptnyik vakcin\u00e1knak k\u00f6sz\u00f6nhetj\u00fck - mondta, al\u00e1h\u00fazva, ez tudom\u00e1nyosan meg\u00e1llap\u00edtott t\u00e9ny.\nK\u00e1sler Mikl\u00f3s fontos m\u00e9rf\u00f6ldk\u0151nek nevezte, hogy az eur\u00f3pai gy\u00f3gyszer\u00fcgyn\u00f6ks\u00e9g ezen a h\u00e9ten enged\u00e9lyezte az 5-12 \u00e9vesek olt\u00e1s\u00e1t a Pfizer vakcin\u00e1val, \u00e9s december 20-\u00e1t k\u00f6vet\u0151en sz\u00e1mukra is el\u00e9rhet\u0151 lesz az olt\u00e1s Magyarorsz\u00e1gon.\nA t\u00e1rcavezet\u0151 r\u00e1mutatott, a meger\u0151s\u00edt\u0151 harmadik olt\u00e1s is minden \u00e9letkorcsoportnak aj\u00e1nlott, mindazoknak, akik n\u00e9gy h\u00f3napn\u00e1l r\u00e9gebben kapt\u00e1k meg az els\u0151 k\u00e9t olt\u00e1st.\n\nAz els\u0151 k\u00e9t olt\u00e1st k\u00f6vet\u0151 n\u00e9h\u00e1ny h\u00f3napban ugyanis a vizsg\u00e1latok szerint jelent\u0151sen cs\u00f6kken a v\u00e9detts\u00e9g, ezt azonban a meger\u0151s\u00edt\u0151 harmadik olt\u00e1ssal ism\u00e9t k\u00f6r\u00fclbel\u00fcl 90 sz\u00e1zal\u00e9kra lehet emelni - mondta.\nK\u00e1sler Mikl\u00f3s elmondta, a k\u00f3rh\u00e1zba ker\u00fcl\u00e9s es\u00e9lye n\u00e9gyszer nagyobb az oltatlanokn\u00e1l, az intenz\u00edv oszt\u00e1lyra ker\u00fcl\u00e9s es\u00e9lye pedig t\u00edzszeres.\nEml\u00e9keztetett, a meghosszabb\u00edtott olt\u00e1si akci\u00f3h\u00e9ten a k\u00f3rh\u00e1zi olt\u00f3pontok minden reggel 7 \u00f3r\u00e1t\u00f3l este 7 \u00f3r\u00e1ig \u00e1llnak rendelkez\u00e9s\u00e9re mindenkinek, az olt\u00e1s folyamatos, az ir\u00e1ny\u00edt\u00e1st a katon\u00e1k, korm\u00e1nytisztvisel\u0151k \u00e9s \u00f6nk\u00e9ntesek seg\u00edtik.\nA miniszter k\u00f6sz\u00f6netet mondott nekik a t\u00fcrelem\u00e9rt, az odafigyel\u00e9s\u00e9rt \u00e9s a seg\u00edts\u00e9g\u00e9rt.\nK\u00e1sler Mikl\u00f3s emellett \u00fajra arra k\u00e9rte a m\u00e9g oltatlanokat, hogy vegy\u00e9k fel miel\u0151bb az olt\u00e1st, mert a most fert\u0151z\u0151 delta vari\u00e1ns r\u00e1juk n\u00e9zve a legvesz\u00e9lyesebb.\nA v\u00edrus ellen az igazi megold\u00e1st az olt\u00e1s jelenti - jelentette ki.\n\nMTI\n\n"}]