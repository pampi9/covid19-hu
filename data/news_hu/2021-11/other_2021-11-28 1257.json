[{"date": "2021-11-28 12:57", "url": "https://koronavirus.gov.hu/cikkek/schanda-csak-2019-vegen-tartottak-nyilvan-kevesebb-allaskeresot", "h1": "Schanda: csak 2019 v\u00e9g\u00e9n tartottak nyilv\u00e1n kevesebb \u00e1ll\u00e1skeres\u0151t", "body": "\nA regisztr\u00e1lt \u00e1ll\u00e1skeres\u0151k sz\u00e1ma 242 ezer k\u00f6zel\u00e9be cs\u00f6kkent Magyarorsz\u00e1gon. A rendszerv\u00e1lt\u00e1s \u00f3ta kiz\u00e1r\u00f3lag 2019 utols\u00f3 negyed\u00e9v\u00e9ben \u00e1llt alacsonyabban ez a mutat\u00f3 - jelentette be Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e1llamtitk\u00e1ra.\n\n\nAz ITM \u00e1ltal vas\u00e1rnap az MTI-hez eljuttatott k\u00f6zlem\u00e9ny szerint a Nemzeti Foglalkoztat\u00e1si Szolg\u00e1lat regiszter\u00e9ben novemberben 242,3 ezer \u00e1ll\u00e1skeres\u0151 szerepelt, t\u00f6bb mint 54 ezerrel kevesebb, mint egy \u00e9vvel kor\u00e1bban. A v\u00edrusv\u00e1ls\u00e1g idej\u00e9n r\u00f6gz\u00edtett legmagasabb, tavaly j\u00faniusi adat mintegy m\u00e1sf\u00e9lszeresen haladta meg a mostanit - emelt\u00e9k ki, hozz\u00e1t\u00e9ve: az \u00e1ll\u00e1skeres\u0151k sz\u00e1m\u00e1t 2021 elej\u00e9re siker\u00fclt 300 ezer al\u00e1 szor\u00edtani, az elm\u00falt tizenegy h\u00f3napban k\u00f6zel 60 ezres a m\u00e9rs\u00e9kl\u0151d\u00e9s.\n\u00a0\u00a0\u00a0\u00a0\"A korm\u00e1ny a legnehezebb id\u0151szakban b\u00e9rt\u00e1mogat\u00e1ssal, ad\u00f3cs\u00f6kkent\u00e9ssel seg\u00edtette a munkahelyek meg\u0151rz\u00e9s\u00e9t\" - \u00edrt\u00e1k, jelezve: a gazdas\u00e1g \u00fajraindul\u00e1s\u00e1t a beruh\u00e1z\u00e1sok \u00f6szt\u00f6nz\u00e9se \u00e9s a j\u00f3l c\u00e9lzott v\u00e1llalkoz\u00e1sfejleszt\u00e9si programok gyors\u00edtott\u00e1k fel. A teljes foglalkoztat\u00e1s el\u00e9r\u00e9se \u00e9rdek\u00e9ben a v\u00e1llalkoz\u00f3k munkaer\u0151-t\u00e1mogat\u00e1sa k\u00f6nny\u00edti meg jelenleg is az \u00e1ll\u00e1skeres\u0151k elhelyezked\u00e9s\u00e9t: a programban egy \u00faj munkat\u00e1rs felv\u00e9tele ut\u00e1n f\u00e9l \u00e9ven \u00e1t ak\u00e1r 600 ezer forintot kaphatnak a c\u00e9gek. A be\u00e9rkezett k\u00e9relmek sz\u00e1ma a 35 ezret, az \u00f6sszes ig\u00e9nyelt t\u00e1mogat\u00e1s a 20 milli\u00e1rd forintot k\u00f6zel\u00edti - ismertett\u00e9k.\n\u00a0\u00a0\u00a0\u00a0\"Magyarorsz\u00e1g el\u0151re megy, nem h\u00e1tra. Senki nem k\u00edv\u00e1nhatja vissza azokat az id\u0151ket, amikor a baloldali korm\u00e1nyok 604 ezerig engedt\u00e9k felfutni az \u00e1ll\u00e1skeres\u0151k sz\u00e1m\u00e1t. Mindent megtesz\u00fcnk az\u00e9rt, hogy aki akar, dolgozhasson, hiszen a magyar emberek nem seg\u00e9lyb\u0151l, hanem munk\u00e1b\u00f3l szeretn\u00e9nek meg\u00e9lni. A foglalkoztat\u00e1s a v\u00edrus okozta \u00e1tmeneti visszaes\u00e9sb\u0151l rekordszintre b\u0151v\u00fclt, a keresetek n\u00f6veked\u00e9se egyetlen pillanatra sem torpant meg. A csal\u00e1dok janu\u00e1rt\u00f3l m\u00e9g nagyobb m\u00e9rt\u00e9kben r\u00e9szes\u00fclhetnek a gazdas\u00e1gi n\u00f6veked\u00e9s eredm\u00e9nyeib\u0151l a minim\u00e1lb\u00e9r k\u00f6zel h\u00faszsz\u00e1zal\u00e9kos megemel\u00e9s\u00e9vel\" - id\u00e9zt\u00e9k Schanda Tam\u00e1st az ITM k\u00f6zlem\u00e9ny\u00e9ben.\n\nMTI 2021. november 28.\n\n"}]