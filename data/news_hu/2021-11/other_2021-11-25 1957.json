[{"date": "2021-11-25 19:57", "url": "https://koronavirus.gov.hu/cikkek/szijjarto-onallo-nemzeti-kepessegeket-kell-kiepiteni-strategiai-teruleteken", "h1": "Szijj\u00e1rt\u00f3: \u00f6n\u00e1ll\u00f3 nemzeti k\u00e9pess\u00e9geket kell ki\u00e9p\u00edteni a strat\u00e9giai ter\u00fcleteken", "body": "\nA koronav\u00edrus-j\u00e1rv\u00e1ny egyik legfontosabb tanuls\u00e1ga, hogy \u00f6n\u00e1ll\u00f3 nemzeti k\u00e9pess\u00e9geket kell ki\u00e9p\u00edteni a strat\u00e9giai ter\u00fcleteken, m\u00e9g ha azok \"b\u00e9keid\u0151ben\" teljesen sz\u00fcks\u00e9gtelennek is t\u0171nnek - figyelmeztetett cs\u00fct\u00f6rt\u00f6k\u00f6n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint a t\u00e1rcavezet\u0151 a Magyarorsz\u00e1gi Gy\u00f3gyszergy\u00e1rt\u00f3k Orsz\u00e1gos Sz\u00f6vets\u00e9g\u00e9nek (MAGYOSZ) \u00fcnnep\u00e9lyes d\u00edj\u00e1tad\u00f3j\u00e1n vett r\u00e9szt, amelyen kit\u00fcntett\u00e9k Merkely B\u00e9l\u00e1t, a Semmelweis Egyetem rektor\u00e1t \u00e9s Feller Antalt, a Gy\u00f3gyszer-nagykeresked\u0151k Sz\u00f6vets\u00e9g\u00e9nek eln\u00f6k\u00e9t.\n\u00a0\u00a0\u00a0\u00a0Besz\u00e9d\u00e9ben a miniszter arr\u00f3l sz\u00e1molt be, hogy a pand\u00e9mia j\u00f3l p\u00e9ld\u00e1zta a vil\u00e1g kiszolg\u00e1ltatotts\u00e1g\u00e1t a j\u00e1rv\u00e1nyokkal szemben. R\u00e1mutatott, hogy a v\u00edrus sz\u00e1mos orsz\u00e1gban t\u00e9rdre k\u00e9nyszer\u00edtette az eg\u00e9szs\u00e9g\u00fcgyi ell\u00e1t\u00f3rendszert, \u00e9s haz\u00e1nkn\u00e1l nagyobb, gazdagabb \u00e1llamokban is s\u00falyos ell\u00e1t\u00e1si zavarokat okozott.\n\u00a0\u00a0\u00a0\u00a0Az egyik legfontosabb tanuls\u00e1g szerinte az, hogy amelyik orsz\u00e1g nem rendelkezik a strat\u00e9giai ter\u00fcleteken saj\u00e1t nemzeti k\u00e9pess\u00e9gekkel, az v\u00e1ls\u00e1ghelyzetben nagy bajba ker\u00fclhet. \"A b\u00e9keid\u0151ben teljesen sz\u00fcks\u00e9gtelennek, p\u00e9nz\u00fcgyileg megmagyar\u00e1zhatatlannak t\u0171n\u0151 kapacit\u00e1sok fel\u00e9p\u00edt\u00e9se igenis sz\u00fcks\u00e9ges\" - sz\u00f6gezte le.\n\u00a0\u00a0\u00a0\u00a0Al\u00e1h\u00fazta, hogy a korm\u00e1ny meghozta a sz\u00fcks\u00e9ges d\u00f6nt\u00e9seket, \u00e9s Magyarorsz\u00e1g ezek nyom\u00e1n m\u00e1ra k\u00e9pess\u00e9 v\u00e1lt maszkok, l\u00e9legeztet\u0151g\u00e9pek, orvosi eszk\u00f6z\u00f6k, gy\u00f3gyszerek gy\u00e1rt\u00e1s\u00e1ra, illetve saj\u00e1t tehersz\u00e1ll\u00edt\u00f3 rep\u00fcl\u0151g\u00e9ppel is rendelkezik. Emellett j\u00f6v\u0151 \u00e9v v\u00e9g\u00e9n megkezdheti m\u0171k\u00f6d\u00e9s\u00e9t a Nemzeti Olt\u00f3anyaggy\u00e1r, \u00e9s zajlanak a t\u00e1rgyal\u00e1sok a k\u00ednai \u00e9s az orosz vakcin\u00e1k licensz alap\u00fa el\u0151\u00e1ll\u00edt\u00e1s\u00e1r\u00f3l is.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, hogy egyes el\u0151rejelz\u00e9sek szerint 27-28 sz\u00e1zal\u00e9k es\u00e9llyel alakulhat ki a k\u00f6vetkez\u0151 t\u00edz \u00e9vben hasonl\u00f3 vagy ak\u00e1r s\u00falyosabb vil\u00e1gj\u00e1rv\u00e1ny, h\u00fasz \u00e9ves t\u00e1vlatban pedig m\u00e1r 50 sz\u00e1zal\u00e9k k\u00f6r\u00fcl van ez a sz\u00e1m.\n\u00a0\u00a0\u00a0\u00a0\"A j\u00e1rv\u00e1nyok jelentette fenyeget\u00e9s a mindennapos val\u00f3s\u00e1g r\u00e9sz\u00e9v\u00e9 v\u00e1lt\" - fogalmazott.\n\u00a0\u00a0\u00a0\u00a0Ezt k\u00f6vet\u0151en a miniszter a gy\u00f3gyszeripart a magyar gazdas\u00e1g egyik z\u00e1szl\u00f3shaj\u00f3j\u00e1nak nevezte, \u00e9s \u00edg\u00e9retet tett r\u00e1, hogy a korm\u00e1ny minden t\u00e1mogat\u00e1st meg fog adni az\u00e9rt, hogy a hazai gy\u00f3gyszergy\u00e1rt\u00e1s tov\u00e1bbra is a vil\u00e1g \u00e9lvonal\u00e1ba tartozzon. Kiemelte, hogy a 30 ezer embert foglalkoztat\u00f3 szektornak fontos szerepe van a gazdas\u00e1g dimenzi\u00f3v\u00e1lt\u00e1s\u00e1ban, miut\u00e1n ezek a c\u00e9gek ford\u00edtj\u00e1k a legt\u00f6bbet innov\u00e1ci\u00f3ra.\n\u00a0\u00a0\u00a0\u00a0V\u00e9g\u00fcl kit\u00e9rt arra is, hogy a Magyarorsz\u00e1gon el\u0151\u00e1ll\u00edtott gy\u00f3gyszeripari term\u00e9kek 85 sz\u00e1zal\u00e9ka exportra ker\u00fcl, tavaly ennek \u00e9rt\u00e9ke hatmilli\u00e1rd eur\u00f3 k\u00f6r\u00fcl volt, t\u00f6bb mint dupl\u00e1ja a t\u00edz \u00e9vvel kor\u00e1bbinak. B\u00e1r Magyarorsz\u00e1g lakoss\u00e1gsz\u00e1m\u00e1t tekintve a 95. a vil\u00e1gon, a gy\u00f3gyszeripari exportot illet\u0151en a 21. helyen \u00e1ll - hangs\u00falyozta.\n\u00a0\u00a0\u00a0\u00a0A MAGYOSZ 2020-ban \u00fcnnepelte alap\u00edt\u00e1s\u00e1nak 30. \u00e9vfordul\u00f3j\u00e1t, melyr\u0151l a pand\u00e9mia okozta vesz\u00e9lyhelyzet miatt id\u00e9n eml\u00e9kezik meg a szervezet az \u00c9rt\u00e9kteremt\u00e9s, versenyk\u00e9pess\u00e9g, hazai gy\u00f3gyszeripar - 1 \u00e9vsz\u00e1zad / 3 \u00e9vtized elnevez\u00e9s\u0171 \u00fcnnepi konferencia keret\u00e9ben.\nMTI 2021. november 25.\n\n"}]