[{"date": "2021-11-29 17:37", "url": "https://koronavirus.gov.hu/cikkek/szijjarto-az-oltasokat-engedelyezni-migraciot-pedig-megallitani-kell", "h1": "Szijj\u00e1rt\u00f3: az olt\u00e1sokat enged\u00e9lyezni, a migr\u00e1ci\u00f3t pedig meg\u00e1ll\u00edtani kell", "body": "\nA nemzetk\u00f6zi szervezeteknek a jelenlegi \"k\u00e9pmutat\u00f3 politik\u00e1juk\" helyett azon kellene dolgozniuk, hogy a koronav\u00edrus elleni olt\u00f3anyagokat enged\u00e9lyezz\u00e9k, a migr\u00e1ci\u00f3t pedig meg\u00e1ll\u00edts\u00e1k - sz\u00f6gezte le Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Genfben.\n\n\n\u00a0A K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint a t\u00e1rcavezet\u0151 az Eg\u00e9szs\u00e9g\u00fcgyi Vil\u00e1gszervezet (WHO) rendk\u00edv\u00fcli k\u00f6zgy\u0171l\u00e9s\u00e9re \u00e9s a Nemzetk\u00f6zi Migr\u00e1ci\u00f3s Szervezet (IOM) \u00e9ves tan\u00e1cs\u00fcl\u00e9s\u00e9re \u00e9rkezve kijelentette, hogy k\u00e9t hatalmas kih\u00edv\u00e1s \u00e1ll most a vil\u00e1g el\u0151tt: az er\u0151s\u00f6d\u0151 koronav\u00edrus-j\u00e1rv\u00e1ny \u00e9s a fokoz\u00f3d\u00f3 migr\u00e1ci\u00f3s hull\u00e1mok.\n\u00a0\u00a0\u00a0\u00a0\"\u00c9pp itt az ideje annak, hogy a nemzetk\u00f6zi szervezetek v\u00e9gre feladj\u00e1k k\u00e9pmutat\u00f3 politik\u00e1jukat, hiszen a helyzet jelenleg \u00fagy \u00e1ll, hogy nem akarj\u00e1k enged\u00e9lyezni az olt\u00f3anyagokat teljes eg\u00e9sz\u00e9ben, k\u00f6zben pedig t\u00e1mogatj\u00e1k a migr\u00e1ci\u00f3t\" - fogalmazott.\nEnnek kapcs\u00e1n pedig hangs\u00falyozta, hogy nem lenne szabad politikai k\u00e9rd\u00e9st csin\u00e1lni abb\u00f3l, hogy melyik vakcin\u00e1t hagyj\u00e1k j\u00f3v\u00e1, \u00e9s melyiket nem.\n\u00a0\u00a0\u00a0\u00a0Szijj\u00e1rt\u00f3 P\u00e9ter \u00fagy v\u00e9lekedett, hogy az olt\u00f3anyagok enged\u00e9lyez\u00e9s\u00e9nek megtagad\u00e1sa, illetve a migr\u00e1ci\u00f3s folyamatok t\u00e1mogat\u00e1sa egyar\u00e1nt a j\u00e1rv\u00e1ny tov\u00e1bbi gyors terjed\u00e9s\u00e9t eredm\u00e9nyezi.\n\u00a0\u00a0\u00a0\u00a0A v\u00edrus ellen kiz\u00e1r\u00f3lag az olt\u00e1sok v\u00e9denek, s min\u00e9l t\u00f6bb vakcina el\u00e9rhet\u0151, ann\u00e1l t\u00f6bb ember lesz v\u00e9dett, \u00e9s ann\u00e1l kev\u00e9sb\u00e9 tud terjedni a fert\u0151z\u00e9s. A migr\u00e1ci\u00f3s hull\u00e1mokkal pedig sokan kelnek \u00fatra \"teljesen kontroll\u00e1latlanul, ellen\u0151rizetlen\u00fcl, eg\u00e9szs\u00e9g\u00fcgyi ell\u00e1t\u00e1s n\u00e9lk\u00fcl\", ami ugyancsak er\u0151s\u00edti a j\u00e1rv\u00e1nyt - h\u00fazta al\u00e1.\n\u00a0\u00a0\u00a0\u00a0\"Az olt\u00e1sokat enged\u00e9lyezni, a migr\u00e1ci\u00f3t pedig meg\u00e1ll\u00edtani kell\" - k\u00f6z\u00f6lte.\nMTI 2021. november 29.\n\n"}]