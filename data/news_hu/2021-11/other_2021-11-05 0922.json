[{"date": "2021-11-05 09:22", "url": "https://koronavirus.gov.hu/cikkek/orban-viktor-csak-az-oltas-ved-meg-virustol", "h1": "Orb\u00e1n Viktor: csak az olt\u00e1s v\u00e9d meg a v\u00edrust\u00f3l", "body": "\nSemmilyen v\u00e9delmi int\u00e9zked\u00e9s nem \u00f3v meg a fert\u0151z\u00e9st\u0151l, csak az olt\u00e1s - jelentette ki Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken. A korm\u00e1nyf\u0151 azt mondta, a delta vari\u00e1ns gyorsabban terjed \u00e9s s\u00falyosabb megbeteged\u00e9st okoz, az oltatlanok \u00e9letvesz\u00e9lyben vannak. A beoltottak kevesebb mint egy sz\u00e1zal\u00e9ka betegszik meg, az oltatlanok kock\u00e1zata t\u00edzszer nagyobb.\n\n\nA delta v\u00edrusmut\u00e1ns gyorsan terjed \u00e9s az oltatlanok vannak a legnagyobb vesz\u00e9lyben\nA korm\u00e1nyf\u0151 azt mondta, a koronav\u00edrus delta vari\u00e1nsa gyorsabban terjed \u00e9s s\u00falyosabb megbeteged\u00e9st okoz.\n\u00a0\u00a0\u00a0\u00a0Az oltottak nincsenek vesz\u00e9lyben, az oltatlanok \u00e9letvesz\u00e9lyben vannak. Aki nincs beoltva, annak nemcsak arra kell sz\u00e1m\u00edtania, hogy megtal\u00e1lja a v\u00edrus, hanem arra is, hogy s\u00falyos \u00e1llapotba fog ker\u00fclni, nagy val\u00f3sz\u00edn\u0171s\u00e9ggel k\u00f3rh\u00e1zba - hangs\u00falyozta a minisztereln\u00f6k, aki mindenkit arra k\u00e9r, oltassa be mag\u00e1t.\nRegisztr\u00e1ci\u00f3 olt\u00e1sra:\u00a0www.vakcinainfo.gov.hu\n\u00a0\nA beoltottak kevesebb mint 1%-a betegszik meg, az oltatlanok kock\u00e1zata t\u00edzszer nagyobb\n\n\u00a0\u00a0\u00a0\u00a0Orb\u00e1n Viktor azt mondta: am\u00edg mindenki nincs beoltva, ez a v\u00edrus \u00fajra fert\u0151zni fog; a beoltottak kevesebb mint egy sz\u00e1zal\u00e9ka betegszik meg, az oltatlanok kock\u00e1zata t\u00edzszer nagyobb. Hozz\u00e1tette: el\u0151fordul, hogy beoltott is elkapja \u00fajra a koronav\u00edrust, de k\u00f6z\u00fcl\u00fck \"sokkal-sokkal alacsonyabb\" az ar\u00e1nya azoknak, akik nagyon komolyan megbetegednek, mint az oltatlanokn\u00e1l.\n\u00a0\u00a0\u00a0\u00a0Hangs\u00falyozta: a v\u00e9delmi int\u00e9zked\u00e9sek, mint p\u00e9ld\u00e1ul a maszkhaszn\u00e1lat lass\u00edtja a terjed\u00e9st, de nem v\u00e9d meg. \"Teh\u00e1t nem szabad abba az ill\u00fazi\u00f3ba ringatni magunkat, hogy ha elz\u00e1rjuk magunkat, ha szepar\u00e1ljuk magunkat, ha maszkot h\u00fazunk, akkor v\u00e9dve vagyunk, nem vagyunk v\u00e9dve, csak az olt\u00e1s v\u00e9d meg\" - jelentette ki.\n\u00a0\u00a0\u00a0\u00a0K\u00f6z\u00f6lte, \u00e9v v\u00e9g\u00e9ig 15 milli\u00f3 beadhat\u00f3 vakcina \u00e1ll majd rendelkez\u00e9sre Magyarorsz\u00e1gon.\n\u00a0\nAz \u00e1toltotts\u00e1g n\u00f6vel\u00e9se \u00e9rdek\u00e9ben a munk\u00e1ltat\u00f3k el\u0151\u00edrhatj\u00e1k az olt\u00e1s felv\u00e9tel\u00e9t dolgoz\u00f3iknak\n\n\u00a0\u00a0\u00a0\u00a0Jelezte: a j\u00e1rv\u00e1ny nem egyform\u00e1n terjed az orsz\u00e1g minden pontj\u00e1n, ez\u00e9rt vont\u00e1k be a munkaad\u00f3kat a v\u00e9dekez\u00e9sbe, lehet\u0151s\u00e9get adva nekik, hogy elrendelhess\u00e9k az olt\u00e1st, illetve fizet\u00e9s n\u00e9lk\u00fcli szabads\u00e1gra k\u00fcldj\u00e9k azt a munkav\u00e1llal\u00f3t, aki nem oltatja be mag\u00e1t.\n\u00a0\u00a0\u00a0\u00a0A korm\u00e1nyf\u0151 elismerte, hogy ez egy \"nagy vit\u00e1t kiv\u00e1lt\u00f3 int\u00e9zked\u00e9s\". Megjegyezte ugyanakkor, hogy egy \u00e1ltal\u00e1nos k\u00f6telez\u0151 olt\u00e1s elrendel\u00e9se \"t\u00fal van azon a t\u0171r\u00e9shat\u00e1ron, amit a magyarok elfogadnak\", azt viszont elfogadj\u00e1k, hogy a munkahelyi k\u00f6z\u00f6ss\u00e9g d\u00f6nts\u00f6n ebben a k\u00e9rd\u00e9sben.\n\u00a0\u00a0\u00a0\u00a0A korm\u00e1nyf\u0151 bejelentette: azon \u00e1llami alkalmazottak eset\u00e9ben, akik sok emberrel tal\u00e1lkoznak, p\u00e9ld\u00e1ul \u00fcgyf\u00e9lszolg\u00e1laton dolgoznak, azonnali hat\u00e1llyal d\u00f6ntenek arr\u00f3l, hogy fizet\u00e9s n\u00e9lk\u00fcli szabads\u00e1gra k\u00fcldik azt, aki nem veszi fel az olt\u00e1st. Hozz\u00e1tette: ezt k\u00f6vet\u0151en haladnak majd \"befel\u00e9\", \u00edgy minden \u00e1llami alkalmazott el\u0151bb-ut\u00f3bb sorra fog ker\u00fclni, \u00e9s szembeker\u00fcl azzal a dilemm\u00e1val, hogy vagy oltat, vagy elmegy fizet\u00e9s n\u00e9lk\u00fcli szabads\u00e1gra.\n\u00a0\nA rezsics\u00f6kkent\u00e9s eredm\u00e9nyeinek megv\u00e9d\u00e9s\u00e9r\u0151l\n\n\u00a0\u00a0\u00a0\u00a0A minisztereln\u00f6k a rezsik\u00f6lts\u00e9gekr\u0151l sz\u00f3lva kijelentette: a baloldal vil\u00e1gosan fogalmazott, ha \u0151k nyernek, piaci szintre emelik az \u00e1ram \u00e9s a g\u00e1z \u00e1r\u00e1t.\n\u00a0\u00a0\u00a0\u00a0A korm\u00e1nyf\u0151 azt mondta, a baloldal \u00e1ll\u00e1spontja vil\u00e1gos: ha a piacon n\u0151nek az \u00e1rak, az emberek is fizessenek t\u00f6bbet. A nemzeti korm\u00e1ny a csal\u00e1dok, a nyugd\u00edjasok \u00e9rdek\u00e9ben r\u00f6gz\u00edtette az \u00e1rakat a h\u00e1ztart\u00e1sok sz\u00e1m\u00e1ra. Hi\u00e1ba n\u0151tt az elm\u00falt n\u00e9h\u00e1ny h\u00f3napban k\u00e9tszeres\u00e9re, h\u00e1romszoros\u00e1ra az \u00e1ram \u00e9s a g\u00e1z \u00e1ra Eur\u00f3p\u00e1ban, Magyarorsz\u00e1gon a h\u00e1ztart\u00e1sokban nem megy f\u00f6l a rezsi.\n\u00a0\u00a0\u00a0\u00a0Am\u00edg a nemzeti korm\u00e1ny ir\u00e1ny\u00edtja az orsz\u00e1got, ez \u00edgy lesz - hangs\u00falyozta Orb\u00e1n Viktor.\n\u00a0\u00a0\u00a0\u00a0A korm\u00e1nyf\u0151 \"bolond dolognak\" nevezte, hogy Br\u00fcsszel, mik\u00f6zben emelkednek az \u00e1rak, egy olyan kl\u00edmav\u00e9delemnek nevezett kezdem\u00e9nyez\u00e9ssel \u00e1ll el\u0151, amely tov\u00e1bb n\u00f6veli az \u00e1rakat.\n\u00a0\u00a0\u00a0\u00a0A korm\u00e1nyoknak van mozg\u00e1stere, lehet \u00fagy is kl\u00edm\u00e1t v\u00e9deni, hogy ennek k\u00f6lts\u00e9g\u00e9t a szennyez\u0151, kl\u00edmarombol\u00f3 c\u00e9gekkel fizettetj\u00fck meg, nem az emberekkel - sz\u00f6gezte le.\n\u00a0\u00a0\u00a0\u00a0\u00c9rt\u00e9kel\u00e9se szerint a legnagyobb csata ma Br\u00fcsszelben \u00e9pp e k\u00f6r\u00fcl a k\u00e9rd\u00e9s k\u00f6r\u00fcl zajlik: a gazdag nyugat-eur\u00f3paiak meg akarj\u00e1k ad\u00f3ztatni a lak\u00e1sokat, \u00e9s a g\u00e9pj\u00e1rm\u0171veket, a k\u00f6z\u00e9p-eur\u00f3paiak pedig ennek ellen\u00e1llnak. Jelezte: decemberben lesz legk\u00f6zelebb minisztereln\u00f6ki cs\u00facs, \u00e9s ezen az lesz a nagy k\u00e9rd\u00e9s, hogy melyik f\u00e9l kerekedik fel\u00fcl.\n\u00a0\n2010-ben az \u00e1tlagb\u00e9r is kevesebb volt, mint amennyi most lesz majd a minim\u00e1lb\u00e9r\n\n\u00a0\u00a0\u00a0\u00a0A minisztereln\u00f6k a minim\u00e1lb\u00e9r 200 ezer forintra emel\u00e9s\u00e9t nagyon nagy l\u00e9p\u00e9sk\u00e9nt eml\u00edtette, hozz\u00e1t\u00e9ve, nem tudja, hogy a nemzetk\u00f6zi gyakorlatban van-e p\u00e9lda arra, hogy egy \u00e9v alatt 20 sz\u00e1zal\u00e9kot emeljenek. Kit\u00e9rt arra, hogy a korm\u00e1ny ennek \u00e9rdek\u00e9ben jelent\u0151s ad\u00f3cs\u00f6kkent\u00e9sben \u00e1llapodott meg a munkad\u00f3kkal.\n\u00a0\u00a0\u00a0\u00a0Kiemelte: t\u00edz \u00e9vvel ezel\u0151tt, amikor m\u00e9g a Gyurcs\u00e1ny-Bajnai-korm\u00e1ny volt Magyarorsz\u00e1gon, az \u00e1tlagb\u00e9r volt annyi, mint most, 10 \u00e9vvel k\u00e9s\u0151bb lesz a minim\u00e1lb\u00e9r.\n\u00a0\nA migr\u00e1ci\u00f3 vesz\u00e9lyes a biztons\u00e1gra \u00e9s a j\u00e1rv\u00e1ny miatt is kock\u00e1zatos\n\n\u00a0\u00a0\u00a0\u00a0A migr\u00e1ci\u00f3r\u00f3l sz\u00f3lva a korm\u00e1nyf\u0151 arra h\u00edvta fel a figyelmet: a 2015 \u00f3ta eltelt hat \u00e9vben Magyarorsz\u00e1g mellett hat\u00e1rker\u00edt\u00e9st \u00e9p\u00edtett m\u00e9g G\u00f6r\u00f6gorsz\u00e1g, Spanyolorsz\u00e1g, Bulg\u00e1ria, Szlov\u00e9nia, \u00c9sztorsz\u00e1g, Litv\u00e1nia, Lettorsz\u00e1g \u00e9s Lengyelorsz\u00e1g, vagyis a 2015-ben \"m\u00e9g sz\u00f3l\u00f3ban\" l\u00e9v\u0151 magyar \u00e1ll\u00e1spont lassan t\u00f6bbs\u00e9gi \u00e1ll\u00e1spontt\u00e1 v\u00e1lik Eur\u00f3p\u00e1ban.\n\u00a0\u00a0\u00a0\u00a0Kiemelte: id\u00e9n okt\u00f3berig 92 ezer illeg\u00e1lis hat\u00e1r\u00e1tl\u00e9p\u00e9st akad\u00e1lyoztak meg, az egy \u00e9vvel ezel\u0151tti sz\u00e1mokhoz k\u00e9pest h\u00e1romszor, n\u00e9gyszer akkora lett a migr\u00e1ci\u00f3s nyom\u00e1s ereje.\n\u00a0\u00a0\u00a0\u00a0Arra is kit\u00e9rt: Magyarorsz\u00e1g nagys\u00e1grendileg annyit - k\u00f6zel 600 milli\u00e1rd forintot - k\u00f6lt\u00f6tt a hat\u00e1rv\u00e9delemre, mint amennyit j\u00f6v\u0151re ad\u00f3visszat\u00e9r\u00edt\u00e9s form\u00e1j\u00e1ban a gyerekesek sz\u00e1m\u00e1ra visszaad a korm\u00e1ny. Ez\u00e9rt szerinte m\u00e9lt\u00e1nyos ig\u00e9ny Magyarorsz\u00e1g r\u00e9sz\u00e9r\u0151l, hogy ennek legal\u00e1bb egy r\u00e9sz\u00e9t fizesse ki az EU.\n\u00a0\u00a0\u00a0\u00a0Orb\u00e1n Viktor arra is figyelmeztetett: a migr\u00e1ci\u00f3 felp\u00f6rgeti, n\u00f6veli a j\u00e1rv\u00e1ny m\u00e9rt\u00e9k\u00e9t, az illeg\u00e1lis migr\u00e1nsok behurcolj\u00e1k a fert\u0151z\u00e9seket.\n\u00a0\nA j\u00e1rv\u00e1nyok \u00e9s a migr\u00e1ci\u00f3 kor\u00e1t \u00e9lj\u00fck\n\u00a0\nKijelentette: Magyarorsz\u00e1g k\u00e9szen \u00e1ll arra, hogy korridort nyisson, ahol a migr\u00e1nsok \"f\u00f6lmas\u00edrozhatnak Ausztri\u00e1ig, N\u00e9metorsz\u00e1gig, meg Sv\u00e9dorsz\u00e1gig\", de azt visszautas\u00edtja, hogy Br\u00fcsszel Magyarorsz\u00e1gra k\u00e9nyszer\u00edtse a saj\u00e1t v\u00e9lem\u00e9ny\u00e9t.\n\u00a0\u00a0\u00a0\u00a0Azt, hogy Magyarorsz\u00e1gnak mi j\u00f3, ki l\u00e9phet be az orsz\u00e1gba, kivel akarunk egy\u00fctt \u00e9lni, majd eld\u00f6ntik a magyar emberek - jelentette ki.\n\u00a0\u00a0\u00a0\u00a0Szerinte ez a vita m\u00e9g \u00e9vekig itt marad, mert a j\u00e1rv\u00e1nyok \u00e9s a migr\u00e1ci\u00f3 kor\u00e1t \u00e9lj\u00fck. Azt k\u00edv\u00e1nta Magyarorsz\u00e1gnak, hogy mindig olyan korm\u00e1nya legyen, amely ebben a k\u00e9rd\u00e9sben egy tapodtat sem enged, \u00e9s mindig \u00e9rv\u00e9nyes\u00edti a magyar nemzeti \u00e9rdekeket a br\u00fcsszeli b\u00fcrokrat\u00e1kkal szemben.\n\n"}]