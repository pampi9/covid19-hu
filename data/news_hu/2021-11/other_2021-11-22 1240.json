[{"date": "2021-11-22 12:40", "url": "https://koronavirus.gov.hu/cikkek/kasler-minden-az-oltas-mellett-szol", "h1": "K\u00e1sler: minden az olt\u00e1s mellett sz\u00f3l!", "body": "\nMinden a koronav\u00edrus elleni olt\u00e1s mellett sz\u00f3l, az olt\u00e1s hat\u00e9konys\u00e1g\u00e1val semmi nem vetekszik - jelentette ki az emberi er\u0151forr\u00e1sok minisztere h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nK\u00e1sler Mikl\u00f3s szerint ha sokan veszik fel az olt\u00e1st, le lehet t\u00f6rni a j\u00e1rv\u00e1ny negyedik hull\u00e1m\u00e1t.\nHozz\u00e1tette: minden tudom\u00e1nyos eredm\u00e9ny arra mutat, hogy mindenkinek k\u00e9rnie kell az olt\u00e1st, illetve a m\u00e1r k\u00e9tszer beoltottaknak k\u00e9rni\u00fck kell a harmadik d\u00f3zist is.\nA miniszter kit\u00e9rt arra: vizsg\u00e1latok szerint a megfert\u0151z\u0151d\u00e9s, a k\u00f3rh\u00e1zba ker\u00fcl\u00e9s az oltatlanok eset\u00e9ben 4-6-szoros es\u00e9llyel k\u00f6vetkezik be.\nK\u00e1sler Mikl\u00f3s azt mondta, az els\u0151 k\u00e9t olt\u00e1s ut\u00e1n az id\u0151 el\u0151rehaladt\u00e1val jelent\u0151sen cs\u00f6kken a v\u00e9detts\u00e9g mind az ellenanyag-szintet, mind a sejtes immunit\u00e1st tekintve, ezt lehet a harmadik olt\u00e1ssal ism\u00e9t 90 sz\u00e1zal\u00e9kra emelni.\nMegjegyezte, a koronav\u00edrus okozta hal\u00e1loz\u00e1s rizik\u00f3ja a kr\u00f3nikus betegs\u00e9ggel k\u00fczd\u0151k - cukorbetegs\u00e9g, sz\u00edvel\u00e9gtelens\u00e9g - eset\u00e9ben h\u00e1rom-n\u00e9gyszeres.\nK\u00e1sler Mikl\u00f3s kijelentette: a magyar eg\u00e9szs\u00e9g\u00fcgy ugyan heroikus k\u00fczdelmet v\u00edv, de a legmagasabb szinten helyt\u00e1ll a j\u00e1rv\u00e1nyban. Az eg\u00e9szs\u00e9g\u00fcgyben dolgoz\u00f3k f\u00e1radtak, a lelki teher nagy rajtuk, de rem\u00e9ny\u00e9t fejezte ki, hogy az emberek n\u00f6vekv\u0151 \u00e1toltotts\u00e1g\u00e1val, kevesebb k\u00f3rh\u00e1zi esettel az \u00e1gazat terhei cs\u00f6kkennek.\n\nA tervezett m\u0171t\u00e9tekr\u0151l sz\u00f3lva a miniszter azt mondta, 2013-ban 70 ezer ember szerepelt az eg\u00e9szs\u00e9g\u00fcgyi v\u00e1r\u00f3list\u00e1kon, ezt 2019-re a korm\u00e1nyzat 41 milli\u00e1rdos t\u00e1mogat\u00e1s\u00e1val siker\u00fclt 23-24 ezer emberre cs\u00f6kkenteni. A j\u00e1rv\u00e1nyid\u0151szak alatt n\u0151tt a v\u00e1r\u00f3list\u00e1kon a betegsz\u00e1m, nagyj\u00e1b\u00f3l a 2013-as adatok fel\u00e9re - ismertette.\nA szakmai koll\u00e9giumok t\u00e1j\u00e9koztat\u00e1sa szerint p\u00e9ld\u00e1ul a cs\u00edp\u0151prot\u00e9zis m\u0171t\u00e9tekn\u00e9l h\u00e1romnegyed \u00e9v, a szemm\u0171t\u00e9tekn\u00e9l f\u00e9l \u00e9v. Egy\u00e9b ter\u00fcleteken pedig - urol\u00f3gia, n\u0151gy\u00f3gy\u00e1szat - n\u00e9h\u00e1ny hetet, n\u00e9h\u00e1ny h\u00f3napot becs\u00fclt a szakma a v\u00e1r\u00f3list\u00e1k ledolgoz\u00e1s\u00e1hoz, ami a 2019-ben m\u00e9rt betegsz\u00e1mokat jelenten\u00e9 - mondta K\u00e1sler Mikl\u00f3s.\n\nMTI\u00a0\n\n"}]