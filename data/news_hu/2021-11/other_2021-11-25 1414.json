[{"date": "2021-11-25 14:14", "url": "https://koronavirus.gov.hu/cikkek/oltasi-akciohet-mar-6-ezer-kamasz-oltasat-kertek-szulok-", "h1": "Olt\u00e1si akci\u00f3h\u00e9t \u2013 M\u00e1r 6 ezer kamasz olt\u00e1s\u00e1t is k\u00e9rt\u00e9k a sz\u00fcl\u0151k", "body": "\nAz Olt\u00e1si akci\u00f3h\u00e9t\u00a0 els\u0151 h\u00e1rom napj\u00e1n\u00a0\u00a0m\u00e1r 6 ezer\u00a012-17 \u00e9ves olt\u00e1s\u00e1t is k\u00e9rt\u00e9k a sz\u00fcl\u0151k, a legt\u00f6bb kamasz az els\u0151 olt\u00e1sra \u00e9rkezett.\u00a0Ennek a koroszt\u00e1lynak az \u00e1toltotts\u00e1ga is folyamatosan n\u0151. Magyarorsz\u00e1g k\u00e9szen \u00e1ll az 5-11 \u00e9vesek olt\u00e1s\u00e1ra is, miut\u00e1n az\u00a0\u00a0Eur\u00f3pai Gy\u00f3gyszer\u00fcgyn\u00f6ks\u00e9g (EMA) a mai napon enged\u00e9lyezte a Pfizer olt\u00e1s\u00e1t erre a koroszt\u00e1lyra.\n\n\nAmennyiben a sz\u00fcl\u0151 szeretn\u00e9 12-17 \u00e9ves gyermek\u00e9t beoltatni, megteheti az a most zajl\u00f3 Olt\u00e1si akci\u00f3h\u00e9ten vagy norm\u00e1l menetrend szerint is: online regisztr\u00e1ci\u00f3t (https://vakcinainfo.gov.hu/) k\u00f6vet\u0151en internetes id\u0151pontfoglal\u00e1ssal (https://www.eeszt.gov.hu/hu/web/guest/covid-oltas-idopontfoglalas) vagy a h\u00e1ziorvosn\u00e1l, h\u00e1zi gyermekorvosn\u00e1l is.\nSz\u00fcl\u0151i hozz\u00e1j\u00e1rul\u00f3 nyilatkozat:\u00a0Sz\u00fcl\u0151i hozz\u00e1j\u00e1rul\u00f3 nyilatkozat v\u00e9d\u0151olt\u00e1shoz 12 \u00e9s 18 \u00e9v k\u00f6z\u00f6tti szem\u00e9lyek r\u00e9sz\u00e9re\nA 18 \u00e9v alatti koroszt\u00e1lyban is lehets\u00e9ges a meger\u0151s\u00edt\u0151 harmadik olt\u00e1s felv\u00e9tele, k\u00fcl\u00f6n\u00f6sen indokolt lehet a\u00a0kr\u00f3nikus betegs\u00e9ggel k\u00fczd\u0151, kock\u00e1zati csoportba tartoz\u00f3 fiatalokn\u00e1l A sz\u00fcl\u0151knek ez esetben \u00e9rdemes a gyermek kezel\u0151orvos\u00e1val, gyermekorvos\u00e1val konzult\u00e1lni. Eddig t\u00f6bb mint h\u00e9tsz\u00e1z sz\u00fcl\u0151 k\u00e9rte gyermeke meger\u0151s\u00edt\u0151 olt\u00e1s\u00e1t.\nA 16-17 \u00e9ves koroszt\u00e1ly olt\u00e1sa m\u00e1jus k\u00f6zep\u00e9n kezd\u0151d\u00f6tt, \u00e1toltotts\u00e1guk jelenleg 56%-os. A 12-15 \u00e9ves koroszt\u00e1ly \u00e1toltotts\u00e1ga egy h\u00f3nappal k\u00e9s\u0151bb indult, \u00e1toltotts\u00e1guk 36%-os. A kamaszok olt\u00e1s\u00e1ra a tan\u00e9v elej\u00e9n c\u00e9lzott olt\u00e1si akci\u00f3t is szerveztek az iskol\u00e1kban. A 18 \u00e9v alatti koroszt\u00e1lyt a jelenlegi hat\u00f3s\u00e1gi enged\u00e9lyek alapj\u00e1n csak Pfizer vakcin\u00e1val lehet oltani.\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) ma jelentette be, hogy enged\u00e9lyezi az 5-11 \u00e9vesek olt\u00e1st is a Pfizer-vakcin\u00e1val.\u00a0Magyarorsz\u00e1g k\u00e9szen \u00e1ll ennek a megszervez\u00e9s\u00e9re is, van el\u00e9g Pfizer-vakcina \u00e9s a korm\u00e1ny le is k\u00f6t\u00f6tt tov\u00e1bbi gyermekek olt\u00e1s\u00e1ra val\u00f3 Pfizer vakcin\u00e1kat\u00a0\u2013 jelentette be ma Galg\u00f3czi \u00c1gnes, a Nemzeti N\u00e9peg\u00e9szs\u00e9g\u00fcgyi K\u00f6zpont\u00a0J\u00e1rv\u00e1ny\u00fcgyi \u00e9s Infekci\u00f3kontroll F\u0151oszt\u00e1ly\u00e1nak vezet\u0151je.\n\nA\u00a0 gyermekek v\u00e9delme \u00e9rdek\u00e9ben a korm\u00e1ny t\u00f6bb int\u00e9zked\u00e9st is elrendelt a k\u00f6zelm\u00faltban: a pedag\u00f3gusok sz\u00e1m\u00e1ra m\u00e1r tavasszal olt\u00e1si akci\u00f3t szervezett,\u00a0 mostant\u00f3l a\u00a0 pedag\u00f3gusokt\u00f3l\u00a0 is elv\u00e1rt az olt\u00e1s felv\u00e9tele az \u00e1llami fenntart\u00e1s\u00fa iskol\u00e1kban, az iskol\u00e1kban tov\u00e1bbra is fontos a megel\u0151z\u0151 higi\u00e9n\u00e9s szab\u00e1lyok betart\u00e1sa, az iskolaigazgat\u00f3k el\u0151\u00edrhatj\u00e1k a maszkvisel\u00e9st, \u00e9s decembert\u0151l\u00a0 csak v\u00e9detts\u00e9gi igazolv\u00e1nnyal l\u00e9phetnek be a k\u00fcls\u0151s dolgoz\u00f3k az iskol\u00e1kba.\n\n"}]