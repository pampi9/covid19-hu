[{"date": "2021-11-11 09:53", "url": "https://koronavirus.gov.hu/cikkek/az-egesz-orszagban-magas-az-atoltottsag-de-meg-vannak-akik-nem-vettek-fel-az-oltast", "h1": "Az eg\u00e9sz orsz\u00e1gban magas az \u00e1toltotts\u00e1g, de m\u00e9g vannak akik nem vett\u00e9k fel az olt\u00e1st", "body": "\nA j\u00e1rv\u00e1ny eddigi hull\u00e1mait\u00f3l elt\u00e9r\u0151en jelent\u0151sen seg\u00edti a v\u00e9dekez\u00e9st, hogy m\u00e1r van vakcina \u00e9s a magyar lakoss\u00e1g t\u00f6bbs\u00e9ge felvette az olt\u00e1st.\u00a0Az eg\u00e9sz orsz\u00e1gban magas az \u00e1toltotts\u00e1g, a 12 \u00e9v feletti lakoss\u00e1g \u00e1toltotts\u00e1ga 68,1%-os, de mindenhol vannak m\u00e9g, akik nem vett\u00e9k fel az olt\u00e1st.\n\n\nA legmagasabb az \u00e1toltotts\u00e1g Pest megy\u00e9ben (74%), Fej\u00e9r megy\u00e9ben (70,6%) \u00e9s Budapesten (70,1%). A Dun\u00e1nt\u00falon magasabb az \u00e1toltotts\u00e1g. A legalacsonyabb \u00e1toltotts\u00e1g\u00fa megy\u00e9k: J\u00e1sz-Nagykun- Szolnok (59,7%), Borsod-Aba\u00faj-Zempl\u00e9n (61,7%)\u00a0\u00e9s Hajd\u00fa-Bihar (62,2%).\nEz\u00faton is k\u00e9rj\u00fck, hogy aki m\u00e9g nem vette fel az olt\u00e1st, az\u00a0tegye meg!\u00a0 Az olt\u00e1s minden megy\u00e9ben egyform\u00e1n el\u00e9rhet\u0151 a k\u00f3rh\u00e1zi olt\u00f3pontokon \u00e9s a h\u00e1ziorvosokn\u00e1l.\nAz \u00faj megbeteged\u00e9seket a delta v\u00edrusmut\u00e1ns okozza, a legnagyobb vesz\u00e9lyben a beoltatlanok vannak, ez\u00e9rt k\u00e9rj\u00fck \u0151ket, hogy regisztr\u00e1ljanak \u00e9s vegy\u00e9k fel az olt\u00e1st miel\u0151bb.\u00a0A beoltottak kevesebb, mint 1%-a betegszik meg, \u00e9s a betegs\u00e9g lefoly\u00e1sa az oltottakn\u00e1l \u00e1ltal\u00e1ban j\u00f3val enyh\u00e9bb.\nA magyar lakoss\u00e1g t\u00f6bbs\u00e9ge regisztr\u00e1lt v\u00e9d\u0151olt\u00e1sra \u00e9s m\u00e1r fel is vette azt, aki m\u00e9g nem, az tov\u00e1bbra is megteheti a\u00a0www.vakcinainfo.gov.hu\u00a0honlapon. A regisztr\u00e1ci\u00f3 ut\u00e1n a h\u00e1ziorvosn\u00e1l \u00e9s az interneten is lehet\u0151s\u00e9g van olt\u00e1sra id\u0151pontot foglalni a \u00a0www.eeszt.gov.hu\u00a0honlapon. Az id\u0151pontfoglal\u00f3ban minden \u00e9rv\u00e9nyes regisztr\u00e1ci\u00f3val rendelkez\u0151 tud olt\u00e1sra id\u0151pontot foglalni az els\u0151, az elmaradt m\u00e1sodik \u00e9s a harmadik olt\u00e1sra is.\u00a0\nAz Olt\u00e1si akci\u00f3h\u00e9t (november 22-29.) sor\u00e1n az oltatlanok kiv\u00e9telesen el\u0151zetes regisztr\u00e1ci\u00f3 n\u00e9lk\u00fcl is \u00e9rkezhetnek az olt\u00f3pontra. Ez esetben regisztr\u00e1ci\u00f3jukat a helysz\u00ednen v\u00e9gzik\u00a0el \u00e9s olt\u00e1suk \u00e9rkez\u00e9si sorrendben t\u00f6rt\u00e9nik.\u00a0Azoknak, akik m\u00e1r kor\u00e1bban regisztr\u00e1ltak az interneten,\u00a0tov\u00e1bbra is az id\u0151pontfoglal\u00f3t javasoljuk ak\u00e1r az els\u0151, ak\u00e1r az elmaradt m\u00e1sodik vagy a harmadik olt\u00e1sukat akarj\u00e1k felvenni.\n\n"}]