[{"date": "2021-11-03 11:53", "url": "https://koronavirus.gov.hu/cikkek/itm-fogyasztovedelem-helyretette-hianyos-vagy-felrevezeto-tajekoztatasokat-maszkokon", "h1": "ITM: a fogyaszt\u00f3v\u00e9delem helyretette a hi\u00e1nyos vagy f\u00e9lrevezet\u0151 t\u00e1j\u00e9koztat\u00e1sokat a maszkokon", "body": "\nNovember elsej\u00e9t\u0151l ism\u00e9t k\u00f6telez\u0151 a maszkvisel\u00e9s a k\u00f6z\u00f6ss\u00e9gi k\u00f6zleked\u00e9sben. A fogyaszt\u00f3v\u00e9delmi hat\u00f3s\u00e1g a j\u00e1rv\u00e1nyhelyzetben fokozottan ellen\u0151rzi, a v\u00e1mhat\u00e1ron is sz\u0171ri a v\u00e9d\u0151eszk\u00f6z\u00f6ket. A tapasztalatok felem\u00e1s k\u00e9pet mutatnak: a maszkfajt\u00e1k t\u00f6bb mint k\u00e9tharmada nem\u00a0\u00a0tett eleget a dokument\u00e1ci\u00f3s vagy jel\u00f6l\u00e9si el\u0151\u00edr\u00e1soknak. A darabsz\u00e1mokat vizsg\u00e1lva azonban kider\u00fcl, hogy a helyzet enn\u00e9l sokkal kedvez\u0151bb. A nagyobb mennyis\u00e9gben el\u00e9rhet\u0151 t\u00edpusokat ugyanis jellemz\u0151en szab\u00e1lyszer\u0171 t\u00e1j\u00e9koztat\u00e1ssal ell\u00e1tva k\u00edn\u00e1lj\u00e1k az \u00fczletek - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium szerd\u00e1n az MTI-vel.\n\n\nHa a sz\u00e1jat \u00e9s az orrot is eltakarja, m\u00e1r egy egyszer\u0171 textilmaszk is jelent\u0151sen m\u00e9rs\u00e9kli a fert\u0151z\u00e9si kock\u00e1zatokat. A nagyobb sz\u0171r\u0151k\u00e9pess\u00e9g\u0171 v\u00e9d\u0151eszk\u00f6z\u00f6k hat\u00e9konys\u00e1g\u00e1t dokumentumokkal kell hitelesen igazolni. A folyamatos ellen\u0151rz\u00e9sek annak is elej\u00e9t veszik, hogy a t\u00e9nyleges szintn\u00e9l er\u0151sebb v\u00e9delmet \u00edg\u00e9r\u0151 jel\u00f6l\u00e9sek t\u00e9vessz\u00e9k meg a v\u00e1s\u00e1rl\u00f3kat - \u00edrt\u00e1k.\n\u00a0\u00a0\u00a0\u00a0A k\u00f6zlem\u00e9ny szerint a korm\u00e1nyhivatalok munkat\u00e1rsai janu\u00e1rt\u00f3l szeptember v\u00e9g\u00e9ig k\u00f6zel 1300 fajta term\u00e9ket ellen\u0151riztek, ezekb\u0151l t\u00f6bb mint 900 nem rendelkezett az el\u0151\u00edrt jel\u00f6l\u00e9sekkel vagy igazol\u00f3 dokumentumokkal. A mintegy 120 ezer darab ellen\u0151rz\u00f6tt maszknak azonban csak nagyj\u00e1b\u00f3l a harmada nem teljes\u00edtette a k\u00f6vetelm\u00e9nyeket. Az egyszer\u0171 sz\u00e1jmaszkok tized\u00e9n helyeztek el a gy\u00e1rt\u00f3k a val\u00f3sn\u00e1l magasabb v\u00e9delmet \u00edg\u00e9r\u0151 t\u00e1j\u00e9koztat\u00e1st.\n\u00a0\u00a0\u00a0\u00a0A piacfel\u00fcgyeleti vizsg\u00e1latok c\u00e9lja, hogy a fogyaszt\u00f3k megfelel\u0151 term\u00e9kek k\u00f6z\u00fcl v\u00e1logassanak a hagyom\u00e1nyos \u00e9s az online \u00fczletekben is. Az \u00e1lland\u00f3 hat\u00f3s\u00e1gi jelenl\u00e9t hat\u00e1s\u00e1ra az \u00e9v k\u00f6zep\u00e9t\u0151l egyre nehezebben bukkantak jogszer\u0171tlen\u00fcl forgalmazott v\u00e9d\u0151eszk\u00f6z\u00f6kre a szakemberek. B\u00e1rmilyen maszk biztons\u00e1gosabb, mint a csupasz arc. A term\u00e9kek alaptalan feldics\u00e9r\u00e9s\u00e9vel indokolatlanul fizettethetnek ki nagyobb \u00f6sszegeket vev\u0151ikkel a tisztess\u00e9gtelen vagy fel\u00fcletes keresked\u0151k. A vizsg\u00e1lat \u00edgy a v\u00e1s\u00e1rl\u00f3k p\u00e9nzt\u00e1rc\u00e1it is v\u00e9di, felesleges t\u00f6bbletkiad\u00e1sokt\u00f3l k\u00edm\u00e9li meg a fogyaszt\u00f3kat - \u00e1ll a k\u00f6zlem\u00e9nyben.\u00a0\u00a0\n\u00a0\u00a0\u00a0\u00a0Hangs\u00falyozt\u00e1k, a mostan\u00e1ig megind\u00edtott 275 fogyaszt\u00f3v\u00e9delmi elj\u00e1r\u00e1s k\u00f6z\u00fcl 188 eset\u00e9ben felt\u00e9telhez k\u00f6t\u00f6tt\u00e9k a tov\u00e1bbi \u00e1rus\u00edt\u00e1st. A term\u00e9kek t\u00f6bbs\u00e9ge a megfelel\u0151 dokument\u00e1ci\u00f3 bemutat\u00e1sa, az el\u0151\u00edrt jel\u00f6l\u00e9sek felt\u00fcntet\u00e9se ut\u00e1n ker\u00fclhet vissza a polcokra. 82 esetben a megt\u00e9veszt\u0151 t\u00e1j\u00e9koztat\u00e1sok elt\u00e1vol\u00edt\u00e1s\u00e1ra k\u00f6telezt\u00e9k a forgalmaz\u00f3kat.\n\u00a0\u00a0\u00a0\u00a0A k\u00f6zlem\u00e9nyben id\u00e9zt\u00e9k Keszthelyi Nikoletta fogyaszt\u00f3v\u00e9delem\u00e9rt felel\u0151s helyettes \u00e1llamtitk\u00e1rt, aki elmondta: \"a forgalomb\u00f3l val\u00f3 kivon\u00e1st \u00f6t esetben rendelte el a hat\u00f3s\u00e1g, negyven\u00f6t elj\u00e1r\u00e1sban eddig \u00f6sszesen 3,75 milli\u00f3 forint fogyaszt\u00f3v\u00e9delmi b\u00edrs\u00e1got szabtak ki. Tavaly \u00e9s id\u00e9n \u00f6sszesen t\u00f6bb mint \u00f6tmilli\u00f3 maszkot \u00e1ll\u00edtottunk meg a v\u00e1mhat\u00e1ron. A magyar emberek mellett m\u00e1s eur\u00f3pai fogyaszt\u00f3kra is vigy\u00e1zunk azzal, hogy megakad\u00e1lyozzuk a bizonytalan hat\u00e9konys\u00e1g\u00fa, megk\u00e9rd\u0151jelezhet\u0151 min\u0151s\u00e9g\u0171 term\u00e9kek uni\u00f3s piacra ker\u00fcl\u00e9s\u00e9t. Az Innov\u00e1ci\u00f3s \u00e9s Technol\u00f3giai Miniszt\u00e9rium a tov\u00e1bbiakban is figyelemmel k\u00eds\u00e9ri a v\u00e9dekez\u00e9shez sz\u00fcks\u00e9ges eszk\u00f6z\u00f6k k\u00edn\u00e1lat\u00e1t, forgalmaz\u00e1suk jogszer\u0171s\u00e9g\u00e9t\".\n\nMTI 2021. november 3.\n\n"}]