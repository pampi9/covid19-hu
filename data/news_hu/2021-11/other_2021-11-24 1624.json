[{"date": "2021-11-24 16:24", "url": "https://koronavirus.gov.hu/cikkek/ujabb-576-ezer-antigen-gyorstesztet-kapnak-haziorvosok", "h1": "\u00dajabb 576 ezer antig\u00e9n gyorstesztet kapnak a h\u00e1ziorvosok", "body": "\n\u00dajabb 576\u00a0ezer antig\u00e9n\u00a0gyorstesztet biztos\u00edt a korm\u00e1ny a h\u00e1ziorvosoknak \u00e9s h\u00e1zi gyermekorvosoknak, hogy ezzel is seg\u00edtse a j\u00e1rv\u00e1ny megf\u00e9kez\u00e9s\u00e9t. A teszteket ez\u00fattal is a korm\u00e1nyhivatalokon kereszt\u00fcl kapj\u00e1k meg a h\u00e1ziorvosok, a kisz\u00e1ll\u00edt\u00e1s cs\u00fct\u00f6rt\u00f6k\u00f6n kezd\u0151dik \u00e9s\u00a0november v\u00e9g\u00e9ig a tesztek meg\u00e9rkeznek a praxisokba. A h\u00e1ziorvosok \u00e9s h\u00e1zi gyermekorvosok okt\u00f3berben\u00a0 is 800 ezer gyorstesztet\u00a0 kaptak arra, hogy kisz\u0171rj\u00e9k koronav\u00edrus-gyan\u00fas betegeket a nagysz\u00e1m\u00fa szezon\u00e1lis l\u00e9g\u00fati betegs\u00e9gek t\u00fcneteivel jelentkez\u0151k k\u00f6z\u00fcl. A koronav\u00edrus gyan\u00far\u00f3l tov\u00e1bbra is a h\u00e1ziorvos d\u00f6nt.\n\n\nTov\u00e1bbra is koronav\u00edrus-fert\u0151z\u00e9s gyan\u00faj\u00e1ra utal\u00f3 t\u00fcnet: a sz\u00e1raz k\u00f6h\u00f6g\u00e9s, l\u00e1z, neh\u00e9zl\u00e9gz\u00e9s, hirtelen szagl\u00e1sveszt\u00e9s, vagy \u00edz\u00e9rz\u00e9s zavara. Emellett a h\u00e1ziorvos szakmai tapasztalata alapj\u00e1n egy\u00e9b t\u00fcnetet is gyan\u00fasnak \u00edt\u00e9lhet.\nTov\u00e1bb\u00e1 minden olyan esetben el kell v\u00e9gezni a tesztet, ha a\u00a0t\u00fcnetes beteg eg\u00e9szs\u00e9g\u00fcgyi dolgoz\u00f3, vagy szoci\u00e1lis dolgoz\u00f3, vagy szoci\u00e1lis gondozott, vagy szoros kontaktja igazolt koronav\u00edrus-fert\u0151z\u00f6ttnek, vagy j\u00e1r\u00f3beteg- vagy fekv\u0151beteg ell\u00e1t\u00e1sra szorul.\nKoronav\u00edrus-gyan\u00fas beteg eset\u00e9n a gyors diagn\u00f3zis fel\u00e1ll\u00edt\u00e1sa \u00e9rdek\u00e9ben a h\u00e1ziorvos a beteg jelentkez\u00e9sekor az antig\u00e9n gyorstesztet a h\u00e1ziorvosi rendel\u0151ben v\u00e9gzi el, vagy d\u00f6nthet \u00fagy, hogy \u00e1tir\u00e1ny\u00edtja a p\u00e1cienst egy statikus PCR mintav\u00e9teli pontra, illetve ha a beteg \u00e1llapota sz\u00fcks\u00e9gess\u00e9 teszi, akkor ment\u0151t rendel otthoni mintav\u00e9telez\u00e9sre.\nA PCR-mintav\u00e9telez\u00e9st emellett hat\u00f3s\u00e1gi \u00e1ron tov\u00e1bbra is v\u00e9geznek az erre kijel\u00f6lt eg\u00e9szs\u00e9g\u00fcgyi szolg\u00e1ltat\u00f3k.\u00a0\nIgazolt fert\u0151z\u00e9s eset\u00e9n a hat\u00f3s\u00e1gi h\u00e1zi karant\u00e9n tov\u00e1bbra is 10 nap.\nAmennyiben a t\u00fcnetek s\u00falyosabbak a h\u00e1ziorvos megszervezi a beteg k\u00f3rh\u00e1zi ell\u00e1t\u00e1s\u00e1t.\nMindemellett tov\u00e1bbra is felh\u00edvjuk a figyelmet, hogy a v\u00edrus ellen a v\u00e9d\u0151olt\u00e1s jelenti a leger\u0151sebb v\u00e9delmet. A betegs\u00e9g s\u00falyos lefoly\u00e1s\u00e1nak a beoltatlanok vannak legink\u00e1bb kit\u00e9ve.\u00a0A beoltottak kevesebb mint 1%-a betegszik meg, \u00e9s a betegs\u00e9g lefoly\u00e1sa az oltottakn\u00e1l \u00e1ltal\u00e1ban j\u00f3val enyh\u00e9bb. A fert\u0151z\u00e9s k\u00f6vetkezt\u00e9ben a k\u00f3rh\u00e1zba ker\u00fcl\u00e9s es\u00e9lye n\u00e9gyszer nagyobb az oltatlanokn\u00e1l, az intenz\u00edv oszt\u00e1lyra ker\u00fcl\u00e9s es\u00e9lye pedig t\u00edzszeres, bizonyos kr\u00f3nikus kock\u00e1zatokn\u00e1l pedig ak\u00e1r tizenh\u00e9tszeres is lehet.\nA\u00a0meger\u0151s\u00edt\u0151 harmadik v\u00e9d\u0151olt\u00e1s felv\u00e9tele is nagyon fontos, ezzel \u00fajra magasra, 80-90 %-ra lehet emelni a szervezet v\u00e9dekez\u00e9si k\u00e9pess\u00e9g\u00e9t.\n\u00a0\n\n"}]