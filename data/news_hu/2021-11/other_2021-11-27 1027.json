[{"date": "2021-11-27 10:27", "url": "https://koronavirus.gov.hu/cikkek/szijjarto-peter-egyiptomba-es-maldiv-szigetekre-szabadon-utazhatnak-beoltottak", "h1": "Szijj\u00e1rt\u00f3 P\u00e9ter: Egyiptomba \u00e9s a Mald\u00edv-szigetekre is szabadon utazhatnak a beoltottak", "body": "\nMagyarorsz\u00e1g k\u00e9t \u00fajabb orsz\u00e1ggal, Egyiptommal \u00e9s a Mald\u00edv-szigetekkel \u00e1llapodott meg a vakcinaigazol\u00e1sok k\u00f6lcs\u00f6n\u00f6s elismer\u00e9s\u00e9r\u0151l, \u00edgy a koronav\u00edrus ellen legal\u00e1bb k\u00e9tszer beoltottak szabadon utazhatnak ezen orsz\u00e1gokba - mondta a k\u00fclgazdas\u00e1gi \u00e9s k\u00fcl\u00fcgyminiszter szombaton a Karmelita kolostorban, a Gazdas\u00e1gi Kabinet \u00fcl\u00e9se el\u0151tt.\n\n\nSzijj\u00e1rt\u00f3 P\u00e9ter a Facebook-oldal\u00e1n k\u00f6zz\u00e9tett videofelv\u00e9telen \u00fagy fogalmazott, a koronav\u00edrus-j\u00e1rv\u00e1ny sajnos nem enged a szor\u00edt\u00e1s\u00e1b\u00f3l, \u00fajabb \u00e9s \u00fajabb vari\u00e1nsok jelennek meg szinte havi rendszeress\u00e9ggel.\nKiemelte, ett\u0151l f\u00fcggetlen\u00fcl mindenki egyet\u00e9rt abban, hogy olt\u00e1ssal lehet a legjobban v\u00e9dekezni, ez\u00e9rt is \u00f6r\u00fcl a korm\u00e1ny, hogy sikeres az olt\u00e1si akci\u00f3h\u00e9t, amelyen egyre t\u00f6bben vesznek r\u00e9szt.\nEz a felel\u0151ss\u00e9gteljes viselked\u00e9s, a korm\u00e1ny pedig seg\u00edt az olt\u00e1st felvev\u0151knek abban, hogy vissza tudj\u00e1k kapni a kor\u00e1bbi \u00e9let\u00fcket - mondta a miniszter.\nSzijj\u00e1rt\u00f3 P\u00e9ter al\u00e1h\u00fazta, ennek egy r\u00e9sze az utaz\u00e1si lehet\u0151s\u00e9gek visszaad\u00e1sa, eddig 22 orsz\u00e1ggal k\u00f6t\u00f6ttek meg\u00e1llapod\u00e1st a vakcinaigazol\u00e1sok k\u00f6lcs\u00f6n\u00f6s elfogad\u00e1s\u00e1r\u00f3l \u00e9s ennek alapj\u00e1n a szabad utaz\u00e1sr\u00f3l.\nA t\u00e1rcavezet\u0151 k\u00f6z\u00f6lte, Egyiptommal kedden l\u00e9p \u00e9letbe az meg\u00e1llapod\u00e1s, az ide utaz\u00f3k k\u00f6z\u00fcl csak a 6 \u00e9s 18 \u00e9v k\u00f6z\u00f6tti, nem beoltott gyerekeknek kell tesztet vinni\u00fck magukkal, m\u00edg az olt\u00e1ssal rendelkez\u0151k szabadon utazhatnak.\nA Mald\u00edv-szigetekkel szerd\u00e1n l\u00e9p \u00e9letbe a meg\u00e1llapod\u00e1s, amelynek alapj\u00e1n 18 \u00e9v felett vakcinaigazol\u00e1ssal, az alatt pedig szabadon lehet utazni - mondta Szijj\u00e1rt\u00f3 P\u00e9ter.\n\nMTI\n\n"}]