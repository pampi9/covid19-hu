[{"date": "2021-11-04 12:18", "url": "https://koronavirus.gov.hu/cikkek/kormany-oltasi-akciohetet-indit-korhazi-oltopontokon", "h1": "A korm\u00e1ny olt\u00e1si akci\u00f3hetet ind\u00edt a k\u00f3rh\u00e1zi olt\u00f3pontokon", "body": "\nAz \u00e1toltotts\u00e1g tov\u00e1bbi n\u00f6vel\u00e9se \u00e9s a j\u00e1rv\u00e1ny megf\u00e9kez\u00e9se \u00e9rdek\u00e9ben a korm\u00e1ny 2021. november 22-28. k\u00f6z\u00f6tt\u00a0olt\u00e1si akci\u00f3hetet ind\u00edt a k\u00f3rh\u00e1zi olt\u00f3pontokon.\u00a0\u00a0A k\u00f3rh\u00e1zak orsz\u00e1gszerte \u2013Budapesten kiemelten - megemelt olt\u00e1si kapacit\u00e1ssal \u00e9s id\u0151pontfoglal\u00e1s n\u00e9lk\u00fcl is v\u00e1rj\u00e1k azon a h\u00e9ten a m\u00e9g oltatlanokat, \u00e9s ak\u00e1r a m\u00e1sodik, harmadik olt\u00e1st felvenni k\u00edv\u00e1n\u00f3kat is.\u00a0\u00a0Az oltatlanok kiv\u00e9telesen el\u0151zetes regisztr\u00e1ci\u00f3 n\u00e9lk\u00fcl is \u00e9rkezhetnek az olt\u00f3pontra. Ez esetben regisztr\u00e1ci\u00f3jukat a helysz\u00ednen v\u00e9gzik\u00a0\u00a0el \u00e9s olt\u00e1suk \u00e9rkez\u00e9si sorrendben t\u00f6rt\u00e9nik.\u00a0\u00a0Azoknak, akik m\u00e1r kor\u00e1bban regisztr\u00e1ltak az interneten,\u00a0\u00a0tov\u00e1bbra is az id\u0151pontfoglal\u00f3t javasoljuk ak\u00e1r az els\u0151, ak\u00e1r az elmaradt m\u00e1sodik vagy a harmadik olt\u00e1sukat akarj\u00e1k felvenni. A dolgoz\u00f3iknak olt\u00e1st el\u0151\u00edr\u00f3 v\u00e1llalatok a megyei olt\u00e1si munkacsoportokt\u00f3l\u00a0\u00a0is k\u00e9rhetnek vakcin\u00e1t, az \u00fczemorvosok rendelkez\u00e9s\u00e9re bocs\u00e1jtjuk az ig\u00e9nyelt mennyis\u00e9g\u0171 olt\u00f3anyagot.\n\n\nOlt\u00e1si akci\u00f3h\u00e9t\nAz olt\u00e1si akci\u00f3h\u00e9t\u00a02021. november 22. h\u00e9tf\u0151 \u00e9s november 28. vas\u00e1rnap\u00a0k\u00f6z\u00f6tt zajlik a\u00a0k\u00f3rh\u00e1zi olt\u00f3pontokon. 101 megyei \u00e9s v\u00e1rosi k\u00f3rh\u00e1zban\u00a0 v\u00e1rj\u00e1k az oltakozni sz\u00e1nd\u00e9koz\u00f3kat\u00a0\u00a0reggel 7 \u00e9s este 19 \u00f3ra k\u00f6z\u00f6tt.\u00a0A k\u00f3rh\u00e1zak megemelt kapacit\u00e1ssal k\u00e9sz\u00fclnek az Olt\u00e1si akci\u00f3h\u00e9tre, Budapesten kiemelten emelik az olt\u00f3pontok sz\u00e1m\u00e1t.\nId\u0151pontfoglal\u00e1ssal \u00e9s an\u00e9lk\u00fcl is lehet \u00e9rkezni\nAz olt\u00e1si akci\u00f3h\u00e9t sor\u00e1n \u00a0id\u0151pontfoglal\u00e1ssal \u00e9s an\u00e9lk\u00fcl is lehet \u00e9rkezni\u00a0az olt\u00f3pontokra ak\u00e1r az els\u0151, ak\u00e1r az elmaradt m\u00e1sodik, ak\u00e1r a harmadik olt\u00e1sra. Id\u0151pontot azok tudnak foglalni,\u00a0akik\u00a0el\u0151zetesen regisztr\u00e1ltak\u00a0a\u00a0www.eeszt.gov.hu\u00a0honlapon. Nekik javasoljuk is az id\u0151pontfoglal\u00e1st. Ugyanakkor\u00a0id\u0151pontfoglal\u00e1s n\u00e9lk\u00fcl is lehet \u00e9rkezni az olt\u00e1sra azon a h\u00e9ten. Ebben az esetben az olt\u00e1s\u00a0\u00e9rkez\u00e9si sorrendben\u00a0t\u00f6rt\u00e9nik. Az olt\u00e1si akci\u00f3h\u00e9ten\u00a0azok az oltatlanok is mehetnek a k\u00f3rh\u00e1zi olt\u00f3pontokra, akik eddig m\u00e9g nem regisztr\u00e1ltak\u00a0a www.vakcinainfo.gov.hu honlapon, ez esetben \u0151ket a\u00a0helysz\u00ednen regisztr\u00e1lj\u00e1k\u00a0egy formanyomtatv\u00e1ny kit\u00f6lt\u00e9s\u00e9vel.\n\u00d6t f\u00e9le vakcina\u00a0\u00e1ll rendelkez\u00e9sre\nA k\u00f3rh\u00e1zi olt\u00f3pontokon\u00a0\u00f6t f\u00e9le vakcina \u00e1ll rendelkez\u00e9sre: Pfizer, Moderna, AstraZeneca, Janssen \u00e9s Sinopharm.\nA v\u00e1llalatok\u00a0\u00a0\u00fczemorvosai is olthatnak\nMint\u00a0\u00a0ismert,\u00a0a korm\u00e1ny lehet\u0151s\u00e9get teremtett a munk\u00e1ltat\u00f3k sz\u00e1m\u00e1ra, hogy a t\u00f6bbi dolgoz\u00f3 v\u00e9delme \u00e9rdek\u00e9ben\u00a0 munkafelt\u00e9telk\u00e9nt el\u0151\u00edrhass\u00e1k az olt\u00e1s felv\u00e9tel\u00e9t.\nAz \u00e9rintett, m\u00e9g oltatlan\u00a0munkav\u00e1llal\u00f3k\u00a0\u00a0ak\u00e1r az olt\u00e1si akci\u00f3h\u00e9ten\u00a0vagy azon k\u00edv\u00fcl is felvehetik az els\u0151 olt\u00e1st. Emellett a\u00a0nagyobb l\u00e9tsz\u00e1m\u00fa munk\u00e1ltat\u00f3k\u00a0\u00a0a megyei olt\u00e1si munkacsoportokon kereszt\u00fcl olt\u00f3anyagot is k\u00e9rhetnek\u00a0a munkahelyi olt\u00e1sok megszervez\u00e9s\u00e9hez.\u00a0\u00a0Az \u00fczemorvosoknak teh\u00e1t rendelkez\u00e9s\u00fckre bocs\u00e1jtjuk az ig\u00e9nyelt mennyis\u00e9g\u0171 olt\u00f3anyagot.\nAj\u00e1nlott a harmadik olt\u00e1s felv\u00e9tele a kor\u00e1bban oltottaknak\nAz olt\u00e1si akci\u00f3h\u00e9ten\u00a0azok is \u00e9rkezhetnek id\u0151pontfoglal\u00e1s n\u00e9lk\u00fcl a k\u00f3rh\u00e1zi olt\u00f3pontokra, akik a harmadik olt\u00e1sukat szeretn\u00e9k felvenni.\u00a0\u00a0Mindenkinek aj\u00e1nlott a harmadik olt\u00e1s felv\u00e9tele, aki\u00a0elm\u00falt 18 \u00e9ves\u00a0\u00e9s m\u00e1r\u00a0t\u00f6bb mint 4 h\u00f3nap eltelt\u00a0a legut\u00f3bbi olt\u00e1sa \u00f3ta.\n\u00a0Az olt\u00e1s folyamatosan el\u00e9rhet\u0151\nA legfontosabb, hogy az oltatlanok vegy\u00e9k fel miel\u0151bb az olt\u00e1st, mert a most terjed\u0151 delta v\u00edrusmut\u00e1ns r\u00e1juk a legvesz\u00e9lyesebb,\u00a0 n\u00e1luk s\u00falyos megbeteged\u00e9st k\u00e9pes okozni. A beoltottak kevesebb, mint 1%-a betegszik meg, m\u00edg ez a sz\u00e1m szak\u00e9rt\u0151k szerint t\u00edzszeres az oltatlanok eset\u00e9ben.\u00a0Term\u00e9szetesen az olt\u00e1si akci\u00f3h\u00e9t el\u0151tt \u00e9s ut\u00e1n is fel lehet venni az els\u0151 olt\u00e1st. K\u00e9rj\u00fck, aki teheti, vegye fel min\u00e9l el\u0151bb!\n\n"}]