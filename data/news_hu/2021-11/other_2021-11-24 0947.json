[{"date": "2021-11-24 09:47", "url": "https://koronavirus.gov.hu/cikkek/muller-cecilia-megerosito-harmadik-oltas-80-90-kal-emeli-vedettseget", "h1": "M\u00fcller Cec\u00edlia: a meger\u0151s\u00edt\u0151 harmadik olt\u00e1s 80-90%-kal emeli a v\u00e9detts\u00e9get", "body": "\nSoha nem volt annyira sz\u00fcks\u00e9g a koronav\u00edrus elleni v\u00e9d\u0151olt\u00e1sra, mint most, hiszen versenyt futunk az id\u0151vel - mondta az orsz\u00e1gos tisztif\u0151orvos az M1 aktu\u00e1lis csatorna szerda reggeli m\u0171sor\u00e1ban.\n\n\nM\u00fcller Cec\u00edlia azt mondta, a negyedik j\u00e1rv\u00e1nyhull\u00e1m felfut\u00f3 szakasz\u00e1ban vagyunk, a fert\u0151z\u00f6ttek sz\u00e1ma napr\u00f3l napra emelkedik \u00e9s n\u0151 a k\u00f3rh\u00e1zba ker\u00fcl\u0151k sz\u00e1ma is. Ez\u00e9rt fontos az olt\u00e1sok felv\u00e9tele, hiszen legal\u00e1bb k\u00e9t h\u00e9tnek kell eltelnie, hogy a vakcina kifejtse hat\u00e1s\u00e1t.\n\u00a0\u00a0\u00a0\u00a0Megjegyezte ugyanakkor, hogy a v\u00e9d\u0151olt\u00e1s sem v\u00e9d meg ugyan sz\u00e1zsz\u00e1zal\u00e9kosan a fert\u0151z\u00e9st\u0151l, de elker\u00fclhet\u0151 vele a betegs\u00e9g s\u00falyos lefoly\u00e1sa, a k\u00f3rh\u00e1zba ker\u00fcl\u00e9s.\n\u00a0\u00a0\u00a0\u00a0Kit\u00e9rt az olt\u00e1si akci\u00f3h\u00e9t tapasztalataira, amelyet j\u00f3nak \u00e9rt\u00e9kelt, hozz\u00e1t\u00e9ve, hogy a regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcli olt\u00e1si lehet\u0151s\u00e9g \"\u00fagy t\u0171nik, kicsit k\u00e9nyelmesebb forma\" az embereknek.\n\u00a0\u00a0\u00a0\u00a0Az akci\u00f3h\u00e9t els\u0151 napj\u00e1n, h\u00e9tf\u0151n t\u00f6bb mint 14 ezren k\u00e9rt\u00e9k els\u0151 adag olt\u00e1st, ami mutat egyfajta sz\u00e1nd\u00e9kot az olt\u00e1si sorozat befejez\u00e9s\u00e9re - mondta.\n\u00a0\u00a0\u00a0\u00a0A szakember kiemelte, a harmadik v\u00e9d\u0151olt\u00e1s felv\u00e9tele is nagyon fontos, ezzel \u00fajra magasra, 80-90 sz\u00e1zal\u00e9kra lehet emelni a szervezet v\u00e9dekez\u00e9si k\u00e9pess\u00e9g\u00e9t.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy a fert\u0151z\u00e9s k\u00f6vetkezt\u00e9ben a k\u00f3rh\u00e1zba ker\u00fcl\u00e9s es\u00e9lye n\u00e9gyszer nagyobb az oltatlanokn\u00e1l, az intenz\u00edv oszt\u00e1lyra ker\u00fcl\u00e9s es\u00e9lye pedig t\u00edzszeres, bizonyos kr\u00f3nikus kock\u00e1zatokn\u00e1l pedig ak\u00e1r tizenh\u00e9tszeres is lehet.\n\u00a0\u00a0\u00a0\u00a0A v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt \u00e9rt\u00e9keir\u0151l elmondta, azok magas szinten stagn\u00e1lnak, de a stagn\u00e1l\u00e1s azt mutatja, hogy egy-k\u00e9t h\u00e9t m\u00falva a j\u00e1rv\u00e1nyhull\u00e1m tet\u0151zhet Magyarorsz\u00e1gon.\nKapcsol\u00f3d\u00f3 cikk: https://koronavirus.gov.hu/cikkek/minden-fontos-az-oltasi-akciohetrol\n\nMTI 2021. november 24.\n\n"}]