[{"date": "2021-11-29 13:55", "url": "https://koronavirus.gov.hu/cikkek/varga-mihaly-jovore-5-szazalek-felett-marad-novekedes", "h1": "Varga Mih\u00e1ly: j\u00f6v\u0151re is 5 sz\u00e1zal\u00e9k felett marad a n\u00f6veked\u00e9s", "body": "\nA magyar gazdas\u00e1g Eur\u00f3p\u00e1ban az egyik leggyorsabban indult \u00fajra, az \u00e9v k\u00f6zep\u00e9re m\u00e1r meghaladta a j\u00e1rv\u00e1ny el\u0151tti szintet; id\u00e9n 6,8 sz\u00e1zal\u00e9kos, j\u00f6v\u0151re pedig 5 sz\u00e1zal\u00e9k feletti n\u00f6veked\u00e9s v\u00e1rhat\u00f3 - mondta Varga Mih\u00e1ly p\u00e9nz\u00fcgyminiszter \u00e9ves meghallgat\u00e1s\u00e1n a gazdas\u00e1gi bizotts\u00e1g \u00fcl\u00e9s\u00e9n h\u00e9tf\u0151n.\n\n\nKiemelte: a k\u00f6lts\u00e9gvet\u00e9s a v\u00e1ls\u00e1g \u00e9s az \u00fajraind\u00edt\u00e1s idej\u00e9n is helyt \u00e1llt, 2008-cal ellent\u00e9tben nem kellett az IMF seg\u00edts\u00e9g\u00e9t k\u00e9rni, pedig a jelenlegi v\u00e1ls\u00e1g glob\u00e1lis szinten s\u00falyosabb volt a t\u00f6bb mint t\u00edz \u00e9vvel ezel\u0151ttin\u00e9l. Mik\u00f6zben 2008-2009-ben 1,7 sz\u00e1zal\u00e9kkal esett vissza a vil\u00e1ggazdas\u00e1g, 2020-2021-ben a recesszi\u00f3 m\u00e9rt\u00e9ke el\u00e9rte a 3,6 sz\u00e1zal\u00e9kot - f\u0171zte hozz\u00e1.\n\u00a0\u00a0\u00a0\u00a0Varga Mih\u00e1ly elmondta, hogy Magyarorsz\u00e1g sikeres ad\u00f3ss\u00e1gkezel\u00e9st hajtott v\u00e9gre a j\u00e1rv\u00e1ny okozta neh\u00e9zs\u00e9gek k\u00f6zepette, n\u00e9gy \u00e9vr\u0151l hat \u00e9vre meghosszabb\u00edtotta a lej\u00e1r\u00f3 ad\u00f3ss\u00e1gok futamidej\u00e9t, illetve tov\u00e1bb n\u00f6velte a lakoss\u00e1g szerep\u00e9t a finansz\u00edroz\u00e1sban. M\u00e1ra m\u00e1r az \u00e1llamad\u00f3ss\u00e1g negyede a lakoss\u00e1g kez\u00e9ben van szemben a 2010-es 3 sz\u00e1zal\u00e9kkal - tette hozz\u00e1.\n\u00a0\u00a0\u00a0\u00a0A Moody's int\u00e9zet szeptemberi d\u00f6nt\u00e9s\u00e9re utalva a p\u00e9nz\u00fcgyminiszter megjegyezte, hogy a hitelmin\u0151s\u00edt\u0151k tov\u00e1bbra is b\u00edznak a magyar gazdas\u00e1gban.\n\u00a0\u00a0\u00a0\u00a0R\u00e1mutatott, hogy a versenyk\u00e9pess\u00e9gi rangsorokban miniszters\u00e9g\u00e9nek kezdete, azaz 2013 \u00f3ta Magyarorsz\u00e1g csak el\u0151re l\u00e9pett.\n\u00a0\u00a0\u00a0\u00a0A p\u00e9nz\u00fcgyminiszter \u00fagy fogalmazott, hogy maradnak \"az ad\u00f3cs\u00f6kkent\u00e9s korm\u00e1nya\", a csal\u00e1dok \u00e9s a v\u00e1llalkoz\u00e1sok a tov\u00e1bbiakban is jelent\u0151s kedvezm\u00e9nyekhez jutnak. Azt emelte ki, hogy a munk\u00e1ltat\u00f3i ad\u00f3, amely 2009-ben m\u00e9g 33,5 sz\u00e1zal\u00e9k volt, j\u00f6v\u0151re 13 sz\u00e1zal\u00e9k lesz, s ezzel p\u00e1rhuzamosan a kisv\u00e1llalati ad\u00f3 m\u00e9rt\u00e9k\u00e9t is cs\u00f6kkentik 1 sz\u00e1zal\u00e9kponttal.\u00a0\u00a0\n\u00a0\u00a0\u00a0\u00a0A p\u00e9nz\u00fcgyminiszter a tov\u00e1bbiakban besz\u00e9lt arr\u00f3l is, hogy a 27,5 sz\u00e1zal\u00e9kos magyar beruh\u00e1z\u00e1si r\u00e1ta az uni\u00f3ban a legmagasabb. A korm\u00e1ny csak az eg\u00e9szs\u00e9gipari t\u00e1mogat\u00e1si program keret\u00e9ben t\u00f6bb mint 80 beruh\u00e1z\u00e1st 87 milli\u00e1rd forint \u00e9rt\u00e9kben t\u00e1mogatott - hangs\u00falyozta.\n\u00a0\u00a0\u00a0\u00a0Eml\u00e9keztetett, hogy a nyugd\u00edjasok v\u00e9delm\u00e9re a korm\u00e1ny minden kor\u00e1bbin\u00e1l t\u00f6bb forr\u00e1st k\u00f6lt\u00f6tt, a 13. havi nyugd\u00edjat visszaadj\u00e1k a k\u00f6vetkez\u0151 \u00e9vben az \u00e9rintetteknek teljes eg\u00e9sz\u00e9ben.\n\u00a0\u00a0\u00a0\u00a0Kilencedik pontk\u00e9nt arr\u00f3l besz\u00e9lt, hogy a b\u00e9rek 2010-hez k\u00e9pest megdupl\u00e1z\u00f3dtak vagy ak\u00e1r k\u00e9t \u00e9s f\u00e9lszeres\u00fckre n\u0151ttek; ezt a folyamatot folytatj\u00e1k egyebek mellett a pedag\u00f3gusok, a fegyveresek \u00e9s a rendv\u00e9delmi dolgoz\u00f3k b\u00e9r\u00e9nek emel\u00e9s\u00e9vel.\n\u00a0\u00a0\u00a0\u00a0Hat\u00e1rv\u00e9delemre 590 milli\u00e1rd forintot biztos\u00edtott az \u00e1llamh\u00e1ztart\u00e1s 2015 \u00f3ta, amelynek mind\u00f6ssze 1 sz\u00e1zal\u00e9k\u00e1t finansz\u00edrozta az Eur\u00f3pai Uni\u00f3 - ismertette.\n\u00a0\u00a0\u00a0\u00a0A t\u00e1rcavezet\u0151 v\u00e9g\u00fcl a rezsics\u00f6kkent\u00e9s megv\u00e9d\u00e9s\u00e9r\u0151l \u00e9s kiterjeszt\u00e9s\u00e9r\u0151l besz\u00e9lve elmondta, hogy a rezsit\u00f6rv\u00e9ny m\u0171k\u00f6dik, v\u00e9delmet ny\u00fajt a csal\u00e1doknak \u00e9s a nyugd\u00edjasoknak. R\u00f6gz\u00edtett\u00e9k az \u00fczemanyag\u00e1rakat is, hogy \"mindenkinek legyen ideje az \u00e1t\u00e1ll\u00e1sra felk\u00e9sz\u00fclni, amennyiben ez sz\u00fcks\u00e9ges\" - mondta.\n\u00a0\u00a0\u00a0\u00a0Mell\u00e1r Tam\u00e1s (P\u00e1rbesz\u00e9d) k\u00e9rd\u00e9s\u00e9re a miniszter elmondta, hogy a j\u00e1rv\u00e1ny okozta v\u00e1ls\u00e1ghelyzetben m\u00e9g az IMF is azt javasolta, hogy \"finansz\u00edrozni kell\", tov\u00e1bb\u00e1 az uni\u00f3 szerint is a k\u00f6vetkez\u0151 \u00e9vben m\u00e9g folytatni kell a \"laz\u00e1bb politik\u00e1t\". Ezen fel\u00fcl a 2009-es tapasztalatokb\u00f3l is \u00e9rdemes tanulni, amikor a fisk\u00e1lis politika t\u00fal kor\u00e1n z\u00e1rt vissza - tette hozz\u00e1.\n\u00a0\u00a0\u00a0\u00a0Barcza Attila (Fidesz) azt k\u00e9rdezte Varga Mih\u00e1lyt\u00f3l, hogy a rezsit\u00f6rv\u00e9ny k\u00e9pes-e tart\u00f3s v\u00e9delmet ny\u00fajtani. A rezsit\u00f6rv\u00e9nyt fenn kell tartani, Br\u00fcsszelben sem tal\u00e1ltak jobb megold\u00e1st a n\u00f6vekv\u0151 energia\u00e1rak probl\u00e9m\u00e1j\u00e1ra - v\u00e1laszolta a t\u00e1rcavezet\u0151.\n\nMTI 2021. november 29.\n\n"}]