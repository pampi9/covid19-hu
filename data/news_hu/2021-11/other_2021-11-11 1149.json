[{"date": "2021-11-11 11:49", "url": "https://koronavirus.gov.hu/cikkek/gulyas-mindenkinek-javasoljuk-harmadik-oltast", "h1": "Guly\u00e1s: mindenkinek javasoljuk a harmadik olt\u00e1st", "body": "\nA harmadik koronav\u00edrus elleni olt\u00e1s felv\u00e9tel\u00e9re buzd\u00edtotta a m\u00e1r beoltottakat a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n a Korm\u00e1nyinf\u00f3n. Guly\u00e1s Gergely kifejtette a jelenlegi adatok alapj\u00e1n ez a j\u00e1rv\u00e1nyhull\u00e1m annyiban k\u00fcl\u00f6nb\u00f6zik a kor\u00e1bbiakt\u00f3l, hogy van fegyver a v\u00edrus ellen, ez pedig az olt\u00e1s. Aki olt\u00e1st kap, azok k\u00f6z\u00fcl minden sz\u00e1z emberb\u0151l egy betegszik meg, \u0151 is l\u00e9nyegesen enyh\u00e9bb t\u00fcnetekkel v\u00e9szeli \u00e1t a fert\u0151z\u00e9st.\n\n\nMindenkinek javasolt a harmadik, meger\u0151s\u00edt\u0151 olt\u00e1s \u2013 Id\u0151pontfoglal\u00e1s: www.eeszt.gov.hu\n\u00a0\u00a0\u00a0\u00a0Az olt\u00e1sok hat\u00e9konys\u00e1ga hat h\u00f3nap ut\u00e1n elkezd cs\u00f6kkenni, h\u00e9t-nyolc h\u00f3nap ut\u00e1n drasztikusan, ez\u00e9rt a korm\u00e1ny azt javasolja mindenkinek, hogy vegye fel a harmadik, eml\u00e9keztet\u0151 olt\u00e1st is, mert \u00edgy a v\u00e9detts\u00e9gi szint megmarad - k\u00f6z\u00f6lte Guly\u00e1s Gergely.\n\u00a0\u00a0\u00a0\u00a0Elmondta: a jelenlegi adatok alapj\u00e1n ez a j\u00e1rv\u00e1nyhull\u00e1m annyiban k\u00fcl\u00f6nb\u00f6zik a kor\u00e1bbiakt\u00f3l, hogy \"van fegyver a v\u00edrus ellen\", ez pedig az olt\u00e1s. Aki olt\u00e1st kap, azok k\u00f6z\u00fcl minden sz\u00e1z emberb\u0151l egy betegszik meg, \u0151 is l\u00e9nyegesen enyh\u00e9bb t\u00fcnetekkel v\u00e9szeli \u00e1t a fert\u0151z\u00e9st.\n\u00a0\u00a0\u00a0\u00a0A m\u00falt h\u00e9ten a Pfizer is nyilv\u00e1noss\u00e1gra hozta kutat\u00e1si adatait, melyek szerint az olt\u00e1sok hat\u00e9konys\u00e1ga hat h\u00f3nap ut\u00e1n elkezd cs\u00f6kkenni, ez\u00e9rt is sz\u00fcks\u00e9ges a harmadik olt\u00e1s. \"Aki olt\u00e1st kapott, az a nyolcadik-kilencedik h\u00f3nap ut\u00e1n is jobb helyzetben van, mint aki nem oltatta be mag\u00e1t\" - tette hozz\u00e1 a miniszter.\nNovember 22-t\u0151l indul az olt\u00e1si akci\u00f3h\u00e9t \n\n\u00a0\u00a0\u00a0\u00a0Felid\u00e9zte, hogy november 22-t\u0151l olt\u00e1si akci\u00f3hetet ind\u00edtanak, amelynek keret\u00e9ben 101 olt\u00f3ponton el\u0151zetes bejelentkez\u00e9s n\u00e9lk\u00fcl is b\u00e1rki olt\u00e1st kaphat, ak\u00e1r az els\u0151t, a m\u00e1sodikat \u00e9s a harmadikat is. K\u00fcl\u00f6n\u00f6sen fontos, hogy a harmadik olt\u00e1sok sz\u00e1ma szint\u00e9n radik\u00e1lisan n\u00f6vekedjen, f\u0151k\u00e9nt az id\u0151sebb, legyeng\u00fcltebb immunrendszer\u0171 p\u00e1ciensek eset\u00e9ben, de a fiataloknak is javasolt a harmadszori olt\u00e1s.\nVan fegyver a v\u00edrus ellen, ez pedig az olt\u00e1s\nA mostani adatok alapj\u00e1n nem lehet pontosan megmondani, mikor k\u00f6vetkezik be a negyedik hull\u00e1m cs\u00facsa, de az biztos, hogy min\u00e9l t\u00f6bben oltatj\u00e1k be magukat \u00e9s veszik fel a harmadik olt\u00e1st, ann\u00e1l gyorsabban \"lesz\u00fcnk t\u00fal a negyedik hull\u00e1mon\". \"Miut\u00e1n tov\u00e1bbi hull\u00e1mok sem z\u00e1rhat\u00f3k ki, ez\u00e9rt egy esetleges \u00f6t\u00f6dik hull\u00e1m eset\u00e9n az lesz v\u00e9dett, aki a harmadik olt\u00e1st is megkapta\" - jelentette ki Guly\u00e1s Gergely. Regisztr\u00e1ci\u00f3 olt\u00e1sra: www.vakcinainfo.gov.hu\n\"Az eg\u00e9szs\u00e9g\u00fcgyi kapacit\u00e1sok b\u0151s\u00e9gesen rendelkez\u00e9sre \u00e1llnak, ell\u00e1t\u00e1si zavar, illetve vesz\u00e9lyhelyzet sehol nem \u00e1ll fenn.\" \u00c1ltal\u00e1nosan Magyarorsz\u00e1gon tov\u00e1bbra \"sem k\u00edv\u00e1nunk k\u00f6telez\u0151 olt\u00e1st elrendelni, de lehet\u0151s\u00e9get adtunk\" a munk\u00e1ltat\u00f3k sz\u00e1m\u00e1ra, hogy err\u0151l d\u00f6ntsenek - fogalmazott Guly\u00e1s Gergely.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je k\u00fcl\u00f6n\u00f6sen fontosnak nevezte, hogy az \u00e1llami munkat\u00e1rsak, akik sokakkal tartanak kapcsolatot, oltass\u00e1k be magukat, ez\u00e9rt teszik k\u00f6telez\u0151v\u00e9 p\u00e9ld\u00e1ul a Minisztereln\u00f6ks\u00e9g al\u00e1 tartoz\u00f3 ter\u00fcleti k\u00f6zigazgat\u00e1sban, hogy akik a korm\u00e1nyablakokban, \u00fcgyf\u00e9lszolg\u00e1latn\u00e1l teljes\u00edtenek szolg\u00e1latot, december 15-ig, akik k\u00f6zvetlen\u00fcl nem tal\u00e1lkoznak naponta sok emberrel, nekik janu\u00e1r 31-ig k\u00f6telez\u0151 az els\u0151 olt\u00e1s felv\u00e9tele.\n\u00a0\u00a0\u00a0\u00a0Az eg\u00e9szs\u00e9g\u00fcgyben dolgoz\u00f3k \u00e1toltotts\u00e1ga nagyon j\u00f3, van, ahol k\u00f6zel\u00edti a sz\u00e1z sz\u00e1zal\u00e9kot, de k\u00f6r\u00fckben is \u00e9rdemes n\u00f6velni a harmadik olt\u00e1sok ar\u00e1ny\u00e1t. A jogszab\u00e1lyok jelenleg k\u00e9t olt\u00e1st \u00edrnak el\u0151 k\u00f6telez\u0151en, a harmadik csak aj\u00e1nlott - jelezte a miniszter.\n\u00a0\u00a0\u00a0\u00a0Guly\u00e1s Gergely a tan\u00e1ri \u00e9rdekk\u00e9pviseletekt\u0151l, szakszervezetekt\u0151l annak a bel\u00e1t\u00e1s\u00e1t k\u00e9rte, hogy mivel \u0151k gyerekekkel foglalkoznak, nagyon fontos, hogy be legyenek oltva. Kor\u00e1bban a pedag\u00f3gusoknak szervezett olt\u00e1sok legnagyobb t\u00e1mogat\u00f3i \u00e9ppen a tan\u00e1ri \u00e9rdekk\u00e9pviseletek voltak, ez\u00e9rt szeretn\u00e9k, ha nem a korm\u00e1ny ellenfelei lenn\u00e9nek, hanem a sz\u00f6vets\u00e9gesei abban, hogy oltass\u00e1k be magukat.\n480 forintos fels\u0151 hat\u00e1rral r\u00f6gz\u00edtj\u00fck a benzin \u00e1r\u00e1t november 15-t\u0151l\nA korm\u00e1ny \u00fagy d\u00f6nt\u00f6tt, november 15-t\u0151l a 95-\u00f6s benzin \u00e9s a g\u00e1zolaj \u00e1r\u00e1t 480 forintos fels\u0151 hat\u00e1rral r\u00f6gz\u00edti - jelentette be Guly\u00e1s Gergely.\nMint mondta, ez azt jelenti, hogy enn\u00e9l a 480 forintn\u00e1l olcs\u00f3bb lehet a benzin \u00e9s a g\u00e1zolaj, de dr\u00e1g\u00e1bb nem.\n\u00a0\u00a0\u00a0\u00a0Jelezte: abban b\u00edznak, az \u00e1r fels\u0151 hat\u00e1r\u00e1nak r\u00f6gz\u00edt\u00e9se seg\u00edts\u00e9get jelent a gazdas\u00e1gnak \u00e9s hozz\u00e1 tud j\u00e1rulni az infl\u00e1ci\u00f3 m\u00e9rs\u00e9kl\u00e9s\u00e9hez is.\n\u00a0\u00a0\u00a0\u00a0A miniszter elmondta, a benzin\u00e1r ugr\u00e1sszer\u0171en n\u0151tt egy \u00e9v alatt, \u00f6sszess\u00e9gben azonban az \u00fczemanyag Magyarorsz\u00e1gon a hatodik-hetedik legolcs\u00f3bb az uni\u00f3ban: n\u00e9gy orsz\u00e1gban egy\u00e9rtelm\u0171en olcs\u00f3bb, M\u00e1lt\u00e1n \u00e9s Cipruson pedig nagyj\u00e1b\u00f3l hasonl\u00f3 az \u00e1ruk, mint Magyarorsz\u00e1gon. Hozz\u00e1tette: az eur\u00f3pai uni\u00f3s orsz\u00e1gok k\u00f6z\u00fcl egyed\u00fcl Horv\u00e1torsz\u00e1gban r\u00f6gz\u00edtettek - 550 forintos - fels\u0151 \u00e1rat a benzin\u00e1rak f\u00e9ken tart\u00e1s\u00e1ra.\n\u00a0\u00a0\u00a0\u00a0Kiemelte: a benzin \u00e9s a g\u00e1zolaj \u00e1ra a gazdas\u00e1g m\u0171k\u00f6d\u00e9s\u00e9re \u00e9s \u00e1ltal\u00e1noss\u00e1gban az \u00e1rakra is hat\u00e1ssal van, ez\u00e9rt d\u00f6nt\u00f6tt a korm\u00e1ny a fels\u0151 hat\u00e1rr\u00f3l.\nMagyarorsz\u00e1gon k\u00edv\u00fcl minden eur\u00f3pai orsz\u00e1gban emelkedett a rezsi \u00e1ra\n\n\u00a0\u00a0\u00a0\u00a0Guly\u00e1s Gergely t\u00e1j\u00e9koztat\u00e1sa szerint a korm\u00e1ny t\u00e1rgyalt a rezsi\u00e1rakr\u00f3l is, mint mondta, Eur\u00f3p\u00e1ban \"az energia\u00fcgyek rosszul \u00e1llnak\", \u00e9s Eur\u00f3p\u00e1ban energiav\u00e1ls\u00e1g van. Hozz\u00e1tette: a f\u00f6ldg\u00e1z \u00e1ra az eur\u00f3pai piacokon egy \u00e9v alatt \u00e1tlagosan 400 sz\u00e1zal\u00e9kkal n\u0151tt, ez \u00f6nmag\u00e1ban a villamosenergia \u00e1r\u00e1t is \"felfel\u00e9 tolta\", Eur\u00f3p\u00e1ban a piaci \u00e1ram\u00e1r 100 sz\u00e1zal\u00e9kkal n\u0151tt egy \u00e9v alatt.\n\u00a0\u00a0\u00a0\u00a0Hozz\u00e1tette: az energiav\u00e1ls\u00e1g olyan rezsiv\u00e1ls\u00e1got eredm\u00e9nyezett, amit az eur\u00f3pai orsz\u00e1gok - Magyarorsz\u00e1g kiv\u00e9tel\u00e9vel - nem tudtak elker\u00fclni, Magyarorsz\u00e1gon k\u00edv\u00fcl minden eur\u00f3pai orsz\u00e1gban emelkedett a rezsi \u00e1ra.\n\u00a0\nA\u00a0magyar csal\u00e1dokat v\u00e9di a rezsics\u00f6kkent\u00e9s\n\n\u00a0\u00a0\u00a0\u00a0Guly\u00e1s Gergely hangs\u00falyozta: k\u00e1rosnak tartj\u00e1k az olyan baloldali nyilatkozatokat, amelyek szerint a rezsics\u00f6kkent\u00e9s nem fenntarthat\u00f3. A miniszter hangs\u00falyozta: a korm\u00e1ny tov\u00e1bbra is elk\u00f6telezett abban, hogy a fogyaszt\u00f3k, h\u00e1ztart\u00e1sok r\u00e9sz\u00e9re fenntartsa a rezsics\u00f6kkentett \u00e1rakat, ezt egy\u00e9bk\u00e9nt az \u00e1llam legfontosabb feladatai k\u00f6z\u00e9 sorolta. Kiemelte: a rezsi\u00e1rak alacsonyan tart\u00e1sa olyan versenyk\u00e9pess\u00e9gi el\u0151ny is, ami a gazdas\u00e1g teljes\u00edtm\u00e9ny\u00e9ben, a n\u00f6veked\u00e9sben is l\u00e1tszik.\n\u00a0\nBr\u00fcsszelnek meg kell t\u00e9r\u00edtenie a k\u00fcls\u0151 hat\u00e1rokat v\u00e9delmez\u0151 orsz\u00e1gok k\u00f6lts\u00e9geit\n\n\u00a0\u00a0\u00a0\u00a0A Minisztereln\u00f6ks\u00e9get vezet\u0151 miniszter k\u00f6z\u00f6lte, a korm\u00e1ny t\u00e1rgyalt a migr\u00e1ci\u00f3s helyzetr\u0151l is, \u00fagy l\u00e1tj\u00e1k, az energiav\u00e1ls\u00e1ggal migr\u00e1ci\u00f3s v\u00e1ls\u00e1g is kialakult Eur\u00f3p\u00e1ban; ennek r\u00e9sze az afganiszt\u00e1ni \"szerencs\u00e9tlen kivonul\u00e1s\" humanit\u00e1rius k\u00f6vetkezm\u00e9nye \u00e9s a feh\u00e9rorosz-lengyel hat\u00e1ron kialakult helyzet is, amely a legnagyobb nyom\u00e1st jelenti most Eur\u00f3pai Uni\u00f3ra (EU).\n\u00a0\u00a0\u00a0\u00a0Hangs\u00falyozta: Magyarorsz\u00e1g szolid\u00e1ris Lengyelorsz\u00e1ggal. \"Fontosnak tartjuk\", hogy Lengyelorsz\u00e1g a hat\u00e1rv\u00e9delme sor\u00e1n megkapja mindazt a t\u00e1mogat\u00e1st, amit Magyarorsz\u00e1g nemcsak nem kapott meg 2015-ben, amikor az EU d\u00e9li hat\u00e1r\u00e1t v\u00e9dte, de m\u00e9g vitatt\u00e1k is a hat\u00e1rv\u00e9delmi int\u00e9zked\u00e9seit - jegyezte meg.\n\u00a0\u00a0\u00a0\u00a0Guly\u00e1s Gergely szerint az EU-nak meg kell t\u00e9r\u00edtenie a k\u00fcls\u0151 hat\u00e1rokat v\u00e9delmez\u0151 orsz\u00e1goknak a hat\u00e1rv\u00e9delem k\u00f6lts\u00e9geit. Mint mondta, m\u00e9g nem \u00e9rkezett v\u00e1lasz Ursula von der Leyent\u0151l, az Eur\u00f3pai Bizotts\u00e1g eln\u00f6k\u00e9t\u0151l Orb\u00e1n Viktor minisztereln\u00f6k level\u00e9re, amiben a korm\u00e1nyf\u0151 k\u00e9rte a hat\u00e1rv\u00e9delemmel \u00f6sszef\u00fcgg\u0151 t\u00f6bb mint 580 milli\u00e1rd forintos magyar kiad\u00e1s megt\u00e9r\u00edt\u00e9s\u00e9t.\nFelh\u00edvta a figyelmet arra, hogy a hat\u00e1rv\u00e9delem legeredm\u00e9nyesebb m\u00f3dja fizikai hat\u00e1rtorlaszok \u00e9p\u00edt\u00e9se, a ker\u00edt\u00e9s\u00e9p\u00edt\u00e9s, \u00e9s amikor Magyarorsz\u00e1g ezt tette, az \"humanit\u00e1rius szempontb\u00f3l az EU-ban elfogadhatatlan int\u00e9zked\u00e9snek l\u00e1tszott\", viszont az\u00f3ta ker\u00edt\u00e9st \u00e9p\u00edtett vagy \u00e9p\u00edt G\u00f6r\u00f6gorsz\u00e1g, Spanyolorsz\u00e1g, Bulg\u00e1ria, Szlov\u00e9nia, \u00c9sztorsz\u00e1g, Litv\u00e1nia, Lettorsz\u00e1g \u00e9s Lengyelorsz\u00e1g.\n\u00a0\u00a0\u00a0\u00a0\u00dagy v\u00e9lte, az uni\u00f3s politikai kult\u00far\u00e1nak nem r\u00e9sze a bocs\u00e1natk\u00e9r\u00e9s, ez\u00e9rt elfogadj\u00e1k, hogy nem k\u00e9rnek bocs\u00e1natot Magyarorsz\u00e1gt\u00f3l, de a hat\u00e1rv\u00e9delemre ford\u00edtott p\u00e9nzt Magyarorsz\u00e1g k\u00e9ri.\nA d\u00e9li hat\u00e1ron is n\u00f6vekszik a migr\u00e1ci\u00f3s nyom\u00e1s\n\n\u00a0\u00a0\u00a0\u00a0\u00a0\u00a0\u00a0\u00a0A miniszter elmondta azt is, a Bel\u00fcgyminiszt\u00e9rium meg fogja er\u0151s\u00edteni a hat\u00e1rv\u00e9delmet, \u00f6nk\u00e9nteseket fog felvenni, akiket gyors kik\u00e9pz\u00e9s ut\u00e1n vetnek be a hat\u00e1rv\u00e9delemben. Jelezte: a k\u00fcls\u0151 hat\u00e1rok megv\u00e9d\u00e9se hazafias k\u00f6telezetts\u00e9g, a korm\u00e1ny biztos\u00edtja a hat\u00e1rv\u00e9delem forr\u00e1sait.\n\u00a0\u00a0\u00a0\u00a0Jelezte: a jogellenes hat\u00e1r\u00e1tl\u00e9p\u00e9si k\u00eds\u00e9rletek sz\u00e1ma ugr\u00e1sszer\u0171en n\u0151tt, napi szinten ezer felett van ma, m\u00edg 2020-ban ez a sz\u00e1m 350 volt.\n\nMagyarorsz\u00e1g volt Eur\u00f3p\u00e1ban az els\u0151, amely lehet\u0151v\u00e9 tette a harmadik olt\u00e1s felv\u00e9tel\u00e9t - mondta a miniszter. A negyedik olt\u00e1sra vonatkoz\u00f3 k\u00e9rd\u00e9sekre v\u00e1laszolva kifejtette, ez olyan orvostudom\u00e1nyi k\u00e9rd\u00e9s, melyet folyamatosan vizsg\u00e1lni kell. Az ehhez esetlegesen sz\u00fcks\u00e9ges olt\u00f3anyag rendelkez\u00e9sre \u00e1ll.\nAz orvosi okb\u00f3l oltatlanok azonos jogokkal rendelkeznek, mint a v\u00e9dettek, de eset\u00fckben \u00e9ppen eg\u00e9szs\u00e9g\u00fcgyi \u00e1llapotukb\u00f3l fakad\u00f3an \u00e9rdemes megfontolni, milyen k\u00f6z\u00f6ss\u00e9gi rendezv\u00e9nyen vesznek r\u00e9szt - hangs\u00falyozta.\n\u00a0Guly\u00e1s Gergely kit\u00e9rt arra: az Orsz\u00e1ggy\u0171l\u00e9s Fidesz-frakci\u00f3j\u00e1ban mindenkivel szemben elv\u00e1r\u00e1s, hogy oltassa be mag\u00e1t, \u00e9s \u0151 \u00fagy tudja, az \u00e9rintett k\u00e9pvisel\u0151k mindegyike eleget is tett ennek. Oltottak a korm\u00e1ny tagjai, \u00e9s meglep\u0151dne, ha lenne olyan \u00e1llamtitk\u00e1r, aki nem vette fel az olt\u00e1st - tette hozz\u00e1.\n\u00a0\u00a0\u00a0\u00a0A miniszter az Orsz\u00e1ggy\u0171l\u00e9s saj\u00e1tos alkotm\u00e1nyos helyzet\u00e9vel \u00e9s a k\u00e9pvisel\u0151k jog\u00e1ll\u00e1s\u00e1val indokolta azt, hogy a parlamenti k\u00e9pvisel\u0151knek nem k\u00f6telez\u0151 beoltatniuk magukat.\n\u00a0\u00a0\u00a0\u00a0Guly\u00e1s Gergely a j\u00e1rv\u00e1ny\u00fcgyi int\u00e9zked\u00e9sek sz\u00fcks\u00e9gess\u00e9g\u00e9t firtat\u00f3 k\u00e9rd\u00e9sre k\u00f6z\u00f6lte, hogy sz\u00fclethetnek m\u00e9g \u00fajabb d\u00f6nt\u00e9sek, de a korm\u00e1ny a legfontosabbnak azt tartja, hogy mindenki oltassa be mag\u00e1t. Az eur\u00f3pai orsz\u00e1gok t\u00f6bbs\u00e9ge, k\u00f6zt\u00fck Magyarorsz\u00e1g nem fert\u0151z\u00f6tts\u00e9gi szintekhez k\u00f6ti a j\u00e1rv\u00e1ny\u00fcgyi int\u00e9zked\u00e9sek bevezet\u00e9s\u00e9t. Az ingyenes parkol\u00e1s \u00fajb\u00f3li bevezet\u00e9se nem mer\u00fclt f\u00f6l - mondta.\n\u00a0\u00a0\u00a0\u00a0A miniszter jelezte, j\u00f6v\u0151 keddre elk\u00e9sz\u00fcl a felm\u00e9r\u00e9s arr\u00f3l, mekkora az \u00e1toltotts\u00e1g az iskol\u00e1kban. Az olt\u00e1s pedig a megb\u00edz\u00e1si szerz\u0151d\u00e9ssel foglalkoztatott \u00f3raad\u00f3 tan\u00e1roknak is k\u00f6telez\u0151, ennek jogi k\u00f6rnyezet\u00e9t meg kell teremteni - f\u0171zte hozz\u00e1.\n\u00a0\u00a0\u00a0\u00a0Guly\u00e1s Gergely a Pusk\u00e1s Ar\u00e9n\u00e1ban sorra ker\u00fcl\u0151 labdar\u00fag\u00f3 vil\u00e1gbajnoki selejtez\u0151 j\u00e1rv\u00e1ny\u00fcgyi kock\u00e1zat\u00e1r\u00f3l azt mondta, \"aki h\u00e1rom olt\u00e1st megkapott, annak a kock\u00e1zat minim\u00e1lis\", de senkit nem besz\u00e9lne le a maszkvisel\u00e9sr\u0151l, mindenki el tudja d\u00f6nteni, akarja-e hordani, vagy nem.\n\u00a0\u00a0\u00a0\u00a0A miniszter az eur\u00f3pai adatok \u00e9s a magyar helyzet ismeret\u00e9ben j\u00f3 d\u00f6nt\u00e9snek nevezte, hogy az okt\u00f3ber 23-i rendezv\u00e9nyeket korl\u00e1toz\u00e1sok n\u00e9lk\u00fcl lehetett megtartani.\n\u00a0\u00a0\u00a0\u00a0Arra a k\u00e9rd\u00e9sre, hogy elsz\u00f3l\u00e1s vagy megengedett nyilatkozat volt-e K\u00f3sa Lajost\u00f3l az, amikor Pint\u00e9r S\u00e1ndor bel\u00fcgyminiszter maghallgat\u00e1sa ut\u00e1n k\u00f6z\u00f6lte, a Bel\u00fcgyminiszt\u00e9rium vette meg a Pegasus k\u00e9mszoftvert, valamint \u00e1llamtitoks\u00e9rt\u00e9st k\u00f6vetett-e el a fideszes politikus, Guly\u00e1s Gergely azt v\u00e1laszolta, a hat\u00f3s\u00e1gnak kell meg\u00edt\u00e9lnie, mi min\u0151s\u00fcl b\u0171ncselekm\u00e9nynek.\n\u00a0\u00a0\u00a0\u00a0A bel\u00fcgyminiszternek a Pegasus-\u00fcggyel kapcsolatos t\u00e1j\u00e9koztat\u00e1s\u00e1hoz tartja mag\u00e1t - sz\u00f6gezte le Guly\u00e1s Gergely, r\u00e1mutatva arra, hogy a titkos inform\u00e1ci\u00f3gy\u0171jt\u00e9sre haszn\u00e1lt technol\u00f3gi\u00e1r\u00f3l, technikai eszk\u00f6z\u00f6kr\u0151l egyetlen \u00e1llam sem ad felvil\u00e1gos\u00edt\u00e1st. V\u00e9lem\u00e9nye szerint a politikai vit\u00e1nak az\u00e9rt r\u00e9sze az \u00fcgy, mert a baloldali politika \u00e9s \"a magyar \u00fajs\u00e1g\u00edr\u00e1s baloldala\" azz\u00e1 tette. Az a fontos, hogy 2010 \u00f3ta nem volt jogellenes titkos inform\u00e1ci\u00f3gy\u0171jt\u00e9s Magyarorsz\u00e1gon - sz\u00f6gezte le.\n\u00a0\u00a0\u00a0\u00a0A titkos inform\u00e1ci\u00f3gy\u0171jt\u00e9s sor\u00e1n szerzett adatok felhaszn\u00e1l\u00e1sa c\u00e9lhoz k\u00f6t\u00f6tt \u00e9s szigor\u00faan szab\u00e1lyozott. A technol\u00f3gia fejl\u0151d\u00e9s\u00e9vel a legnagyobb adatgy\u0171jt\u0151k az informatikai c\u00e9gek, eset\u00fckben azonban hi\u00e1nyoznak a garanci\u00e1lis szab\u00e1lyok.\n\u00a0\u00a0\u00a0\u00a0A miniszter a budapesti v\u00e1rosh\u00e1za elad\u00e1s\u00e1val kapcsolatos h\u00edrekre reag\u00e1lva azt k\u00f6z\u00f6lte: a baloldali korm\u00e1nyoknak, \u00e1llam- vagy v\u00e1rosvezet\u00e9snek hagyom\u00e1nya a privatiz\u00e1ci\u00f3, az \u00e1llami vagyon elk\u00f3tyavety\u00e9l\u00e9se, \"\u00e9sz n\u00e9lk\u00fcli felhaszn\u00e1l\u00e1sa\". \u00dagy fogalmazott, a f\u0151polg\u00e1rmesternek - aki egy h\u00e9t alatt a teljes tagad\u00e1st\u00f3l a r\u00e9szleges beismer\u00e9sig jutott - igazat kellene mondania.\n\u00a0\u00a0\u00a0\u00a0A politikus szerint Kar\u00e1csony Gergely f\u0151polg\u00e1rmester \u00edg\u00e9retei k\u00f6z\u00fcl a hasznosak k\u00f6z\u00e9 tartozott az, mely szerint a v\u00e1rosh\u00e1z\u00e1n\u00e1l m\u0171k\u00f6d\u0151 parkol\u00f3 hely\u00e9n parkot hozn\u00e1nak l\u00e9tre. K\u00e9t \u00e9v alatt az \u00fcgyben azonban nem t\u00f6rt\u00e9nt semmi, ennek egyik lehets\u00e9ges oka, hogy hossz\u00fa ideig azt m\u00e9rlegelt\u00e9k, eladj\u00e1k-e az ingatlant.\n\u00a0\u00a0\u00a0\u00a0Bige L\u00e1szl\u00f3val kapcsolatban megjegyezte, nem tartja meglep\u0151nek, hogy \"egy baloldali milli\u00e1rdos a baloldal kamp\u00e1ny\u00e1t t\u00e1mogatja\". Arra azonban felh\u00edvta az \u00fczletember figyelm\u00e9t, hogy a kamp\u00e1nyfinansz\u00edroz\u00e1snak megvannak a t\u00f6rv\u00e9nyi keretei.\n\u00a0\u00a0\u00a0\u00a0A miniszter lesz\u00f6gezte, Magyarorsz\u00e1g azon kev\u00e9s orsz\u00e1g k\u00f6z\u00e9 tartozik, mely a kibocs\u00e1t\u00e1scs\u00f6kkent\u00e9sre vonatkoz\u00f3 v\u00e1llal\u00e1sait teljes\u00edti. Kifejtette, a kl\u00edmac\u00e9lkit\u0171z\u00e9sek teljes\u00edt\u00e9se atomenergia n\u00e9lk\u00fcl lehetetlen; ennek az uni\u00f3n bel\u00fcli elismertet\u00e9se neh\u00e9z k\u00e9rd\u00e9s, de az atomenergia haszn\u00e1lat\u00e1ban Magyarorsz\u00e1g nincs egyed\u00fcl, Franciaorsz\u00e1g vezet\u00e9s\u00e9vel t\u00edz tag\u00e1llam az uni\u00f3s int\u00e9zm\u00e9nyekhez fordult, hogy a technol\u00f3gi\u00e1t kl\u00edmabar\u00e1t energiak\u00e9nt ismerj\u00e9k el.\n\u00a0\u00a0\u00a0\u00a0Amikor a minisztert arr\u00f3l k\u00e9rdezt\u00e9k, hogy Wahorn Andr\u00e1s k\u00e9pz\u0151m\u0171v\u00e9sz egy m\u0171sorban \"pedofilmenteget\u0151 kijelent\u00e9st\" tett, azt mondta, a jelens\u00e9get \u00e9s az ilyen jelleg\u0171 megnyilatkoz\u00e1st minden j\u00f3\u00e9rz\u00e9s\u0171 ember el\u00edt\u00e9li, elfogadhatatlannak tartja.\n\u00a0\u00a0\u00a0\u00a0Kiemelte, hogy janu\u00e1r 1-j\u00e9vel lesz pedag\u00f3gusb\u00e9r-emel\u00e9s, s ha a v\u00e1laszt\u00f3kt\u00f3l a k\u00f6vetkez\u0151 ciklusra is bizalmat kapnak, kiemelt nagy feladat lehet a pedag\u00f3gusb\u00e9r-felz\u00e1rk\u00f3ztat\u00e1s.\n\u00a0\u00a0\u00a0\u00a0Guly\u00e1s Gergely a ferihegyi rept\u00e9rr\u0151l azt mondta, amennyiben az \u00e1llam visszav\u00e1s\u00e1rolja, szeretn\u00e9k fejleszteni azt. A rept\u00e9r tulajdonl\u00e1sa messze t\u00falmutat a gazdas\u00e1gi aspektusokon, mert az nemzetbiztons\u00e1gi, turisztikai szempont \u00e9s fontos az orsz\u00e1gim\u00e1zs miatt is.\n\u00a0\u00a0\u00a0\u00a0A miniszter k\u00e9rd\u00e9sre v\u00e1laszolva fontosnak nevezte, hogy az Eur\u00f3pai Uni\u00f3val siker\u00fclj\u00f6n elismertetni a nemzetis\u00e9gek egy\u00e9ni \u00e9s kollekt\u00edv jogait.\n\n"}]