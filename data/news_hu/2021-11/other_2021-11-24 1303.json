[{"date": "2021-11-24 13:03", "url": "https://koronavirus.gov.hu/cikkek/semmelweis-egyetem-bovitette-oltopontjai-szamat", "h1": "A Semmelweis Egyetem b\u0151v\u00edtette olt\u00f3pontjai sz\u00e1m\u00e1t", "body": "\nA h\u00e9tf\u0151n kezd\u0151d\u00f6tt olt\u00e1si akci\u00f3h\u00e9tre a Semmelweis Egyetemen (SE) is b\u0151v\u00edtett\u00e9k az olt\u00f3pontok sz\u00e1m\u00e1t - mondta az egyetem klinikai rektorhelyettese szerd\u00e1n a k\u00f6zm\u00e9di\u00e1nak.\n\n\nSzab\u00f3 Attila k\u00f6z\u00f6lte, az akci\u00f3h\u00e9t els\u0151 napj\u00e1n, h\u00e9tf\u0151n 4400-an kaptak koronav\u00edrus elleni olt\u00e1st az egyetemen, \u00e9s kedden is csaknem n\u00e9gyezren. K\u00f6z\u00fcl\u00fck a t\u00f6bbs\u00e9g (80 sz\u00e1zal\u00e9k) harmadik olt\u00e1sra \u00e9rkezett, 10-11 sz\u00e1zal\u00e9kuk az els\u0151 olt\u00e1sra j\u00f6tt, a t\u00f6bbiek a m\u00e1sodik d\u00f3zisra - ismertette.\n\u00a0\u00a0\u00a0\u00a0Az elm\u00falt hetek olt\u00e1si sz\u00e1maival \u00f6sszevetve elmondhat\u00f3, hogy az e k\u00e9t napon beadott olt\u00e1sok sz\u00e1ma t\u00f6bb, mint m\u00e1skor egy h\u00e9t alatt - tette hozz\u00e1.\n\u00a0\u00a0\u00a0\u00a0A szakember hangs\u00falyozta, mindenkit v\u00e1rnak, hiszen az olt\u00e1st k\u00e9rni sosem k\u00e9s\u0151. Szab\u00f3 Attila mindenkit arra biztatott, oltassa be mag\u00e1t koronav\u00edrus elleni vakcin\u00e1val, mert az oltottak k\u00f6z\u00f6tt sokkal kev\u00e9sb\u00e9 zajlik s\u00falyosan a betegs\u00e9g.\n\u00a0\u00a0\u00a0\u00a0A Semmelweis Egyetem a f\u0151v\u00e1rosban h\u00e1rom helyen - a v\u00e1rosmajori sz\u00edv- \u00e9s \u00e9rgy\u00f3gy\u00e1szati klinik\u00e1n, a Szent R\u00f3kus k\u00f3rh\u00e1z klinikai t\u00f6mbben \u00e9s az I. sz\u00e1m\u00fa gyerekgy\u00f3gy\u00e1szati klinik\u00e1n m\u0171k\u00f6dtet olt\u00f3pontokat, ezek olt\u00f3helyeit b\u0151v\u00edtett\u00e9k, \u00e9s megnyitott\u00e1k a Kor\u00e1nyi S\u00e1ndor utcai olt\u00f3pontot is.\n\nMTI 2021. november 24.\n\n"}]