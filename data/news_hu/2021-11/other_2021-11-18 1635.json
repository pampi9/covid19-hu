[{"date": "2021-11-18 16:35", "url": "https://koronavirus.gov.hu/cikkek/muller-cecilia-vedooltas-felvetelere-kerem-az-oltatlanokat-az-oltasi-akcioheten", "h1": "M\u00fcller Cec\u00edlia: a v\u00e9d\u0151olt\u00e1s felv\u00e9tel\u00e9re k\u00e9rem az oltatlanokat az olt\u00e1si akci\u00f3h\u00e9ten", "body": "\nA koronav\u00edrus elleni v\u00e9d\u0151olt\u00e1s felv\u00e9tel\u00e9re k\u00e9ri az oltatlanokat az orsz\u00e1gos tisztif\u0151orvos a h\u00e9tf\u0151n kezd\u0151d\u0151 olt\u00e1si akci\u00f3h\u00e9ten. M\u00fcller Cec\u00edlia a korm\u00e1ny Facebook-oldal\u00e1n cs\u00fct\u00f6rt\u00f6k\u00f6n k\u00f6zz\u00e9tett vide\u00f3j\u00e1ban azt is elmondta: m\u00e1r a koronav\u00edrus delta plusz vari\u00e1ns\u00e1t is kimutatt\u00e1k Magyarorsz\u00e1gon.\n\n\nSoha nem volt ennyire fontos a v\u00e9d\u0151olt\u00e1s - jelentette ki. Az orsz\u00e1gos tisztif\u0151orvos kiemelte: a magyarorsz\u00e1gi eg\u00e9szs\u00e9g\u00fcgyi int\u00e9zm\u00e9nyek \"tel\u00edt\u0151dnek\", egyre t\u00f6bb koronav\u00edrusos beteget \u00e1polnak k\u00f3rh\u00e1zban. A napi, \u00fajonnan fert\u0151z\u00f6ttek sz\u00e1ma is jelent\u0151sen n\u00f6vekszik - tette hozz\u00e1.\n\u00a0\u00a0\u00a0\u00a0K\u00f6z\u00f6lte: a Nemzeti N\u00e9peg\u00e9szs\u00e9g\u00fcgyi K\u00f6zpont laborat\u00f3riumi vizsg\u00e1latai szerint egy\u00e9rtelm\u0171en a delta vari\u00e1ns domin\u00e1l, de m\u00e1r a delta plusz v\u00edrusvari\u00e1ns is megjelent Magyarorsz\u00e1gon. Ez a koronav\u00edrusnak egy rendk\u00edv\u00fcl gyorsan fert\u0151z\u0151 form\u00e1ja - ismertette, kifejtve: m\u00e1r a t\u00fcnetek megjelen\u00e9se el\u0151tti k\u00e9t napban is megfert\u0151zhet m\u00e1sokat a megfert\u0151z\u0151d\u00f6tt ember. Azt is tapasztalt\u00e1k, hogy az egy h\u00e1ztart\u00e1sban \u00e9l\u0151k nagyon gyorsan \u00e1tadhatj\u00e1k egym\u00e1snak a v\u00edrust, \"szinte kiv\u00e9tel n\u00e9lk\u00fcl magas kock\u00e1zatnak vannak kit\u00e9ve\" - jegyezte meg.\n\u00a0\u00a0\u00a0\u00a0M\u00fcller Cec\u00edlia mindenkit\u0151l azt k\u00e9rte, \u00e9ljen a v\u00e9d\u0151olt\u00e1s lehet\u0151s\u00e9g\u00e9vel. Ez k\u00fcl\u00f6n\u00f6sen fontos most a delta vari\u00e1ns \"uralkod\u00e1sa miatt\" - sz\u00f6gezte le.\n\u00a0\u00a0\u00a0\u00a0Kit\u00e9rt arra is, hogy akik nem oltatj\u00e1k be magukat, azok nemcsak saj\u00e1t magukat, hanem szeretteiket, k\u00f6z\u00f6ss\u00e9geiket is vesz\u00e9lyeztetik - mondta a tisztif\u0151orvos, kiemelve: nem lehet tudni, hogy kin\u00e9l mik\u00e9nt zajlik le a betegs\u00e9g.\n\u00a0\u00a0\u00a0\u00a0M\u00fcller Cec\u00edlia a 18 \u00e9v felettiekt\u0151l azt k\u00e9rte, \u00e9ljenek a meger\u0151s\u00edt\u0151 olt\u00e1s lehet\u0151s\u00e9g\u00e9vel, ha a m\u00e1sodik olt\u00e1s ut\u00e1n m\u00e1r eltelt n\u00e9gy h\u00f3nap. Erre is kiv\u00e1l\u00f3 alkalmat ad a h\u00e9tf\u0151n kezd\u0151d\u0151 olt\u00e1si akci\u00f3h\u00e9t, ennek sor\u00e1n orsz\u00e1gszerte sz\u00e1mos olt\u00f3ponton fel lehet venni nemcsak a harmadik, hanem az els\u0151 \u00e9s a m\u00e1sodik olt\u00e1st is - hangs\u00falyozta az orsz\u00e1gos tisztif\u0151orvos.\n\nMTI 2021. november 18.\n\n"}]