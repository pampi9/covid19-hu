[{"date": "2021-11-26 09:06", "url": "https://koronavirus.gov.hu/cikkek/orban-viktor-meghosszabbitja-kormany-az-oltasi-akciohetet", "h1": "Orb\u00e1n Viktor: meghosszabb\u00edtja a korm\u00e1ny az Olt\u00e1si akci\u00f3hetet", "body": "\nEgy h\u00e9ttel meghosszabb\u00edtja a korm\u00e1ny a h\u00e9tf\u0151n indult olt\u00e1si akci\u00f3hetet, \u00e9s december 20-\u00e1t k\u00f6vet\u0151en az 5-12 \u00e9ves gyerekek sz\u00e1m\u00e1ra is el\u00e9rhet\u0151 lesz a vakcina - jelentette be Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken. Meger\u0151s\u00edtette: a korm\u00e1ny megv\u00e9di a rezsics\u00f6kkent\u00e9s eredm\u00e9nyeit, \u00e9s a baloldallal szemben az ad\u00f3cs\u00f6kkent\u00e9s h\u00edve.\n\n\u00a0\n\nMindenki vegye fel a harmadik olt\u00e1st\n\u00a0\u00a0\u00a0\u00a0\"Tavaly kis kar\u00e1csony volt, mert nem volt vakcina. Id\u00e9n lehet nagy kar\u00e1csony, de csak akkor, ha a harmadik olt\u00e1st felvev\u0151k sz\u00e1ma megn\u0151\" - jelentette ki, hozz\u00e1t\u00e9ve: a legt\u00f6bben a harmadik d\u00f3zist veszik most fel, a legkisebb az els\u0151 vakcin\u00e1\u00e9rt jelentkez\u0151k ar\u00e1nya.\n\u00a0\u00a0\u00a0\u00a0A z\u00e1r\u00e1s csak lass\u00edt\u00e1s, a megold\u00e1s a harmadik olt\u00e1s - tette hozz\u00e1, hangs\u00falyozva: arra is sz\u00fcks\u00e9g van, hogy az emberek betarts\u00e1k a kor\u00e1bban elrendelt v\u00e9delmi int\u00e9zked\u00e9seket, hordj\u00e1k a maszkot, tarts\u00e1k a t\u00e1vols\u00e1got.\n\u00a0\u00a0\u00a0\u00a0A korm\u00e1nyf\u0151 mindenkit arra k\u00e9rt, hogy vegye fel a harmadik olt\u00e1st, mondv\u00e1n, aki ezt megtette, \"annak megmentett\u00fck az \u00e9let\u00e9t\".\n\u00a0\u00a0\u00a0\u00a0Az esetleges lez\u00e1r\u00e1sokr\u00f3l sz\u00f3lva Orb\u00e1n Viktor kijelentette: a magyar korm\u00e1ny semmit sem z\u00e1r ki, de minden rosszat szeretne elker\u00fclni. Ha a harmadik olt\u00e1sok sz\u00e1ma n\u0151, ha \u00fagy l\u00e1tj\u00e1k, hogy a fert\u0151z\u00e9sek n\u00f6veked\u00e9s\u00e9t siker\u00fcl f\u00e9kezni vagy meg\u00e1ll\u00edtani, akkor nincs ok arra, hogy z\u00e1rjanak - hangs\u00falyozta.\n\u00a0\nAz 5-12 \u00e9ves gyerekek sz\u00e1m\u00e1ra is el\u00e9rhet\u0151 lesz a vakcina decemberben\n\n\u00a0\u00a0\u00a0\u00a0A korm\u00e1nyf\u0151 azt is bejelentette: miut\u00e1n egy nagy gy\u00f3gyszergy\u00e1rt\u00f3 c\u00e9g megkapta az enged\u00e9lyt az 5 \u00e9s 12 \u00e9v k\u00f6z\u00f6tti gyermekek olt\u00e1s\u00e1ra, Magyarorsz\u00e1g is szerzett 2 milli\u00f3 vakcin\u00e1t. Az els\u0151 sz\u00e1ll\u00edtm\u00e1ny december 20-a k\u00f6rny\u00e9k\u00e9n fog meg\u00e9rkezni, 130 ezer adag lesz, \u00e9s ut\u00e1na folyamatosan fogj\u00e1k majd sz\u00e1ll\u00edtani Magyarorsz\u00e1gra a gyerekek sz\u00e1m\u00e1ra el\u00e9rhet\u0151 vakcin\u00e1t.\n\u00a0\u00a0\u00a0\u00a0A sz\u00fcl\u0151ket arra k\u00e9rte, gondolj\u00e1k \u00e1t, \u00e9s ha tehetik, akkor oltass\u00e1k be a gyermekeiket.\n\u00a0\nAz eg\u00e9szs\u00e9g\u00fcgyben rendelkez\u00e9sre \u00e1llnak a sz\u00fcks\u00e9ges eszk\u00f6z\u00f6k\n\n\u00a0\u00a0\u00a0\u00a0Kijelentette: a k\u00f6zigazgat\u00e1sban \u00e9s az eg\u00e9szs\u00e9g\u00fcgyben dolgoz\u00f3k, valamint a beseg\u00edt\u0151 rend\u0151r\u00f6k \u00e9s katon\u00e1k emberfeletti munk\u00e1t v\u00e9gezve garanci\u00e1t jelentenek arra, hogy az eg\u00e9szs\u00e9g\u00fcgy ne omoljon \u00f6ssze. Az eg\u00e9szs\u00e9g\u00fcgyben rendelkez\u00e9sre \u00e1llnak a sz\u00fcks\u00e9ges eszk\u00f6z\u00f6k, \u00e1gyak, l\u00e9legeztet\u0151k\u00e9sz\u00fcl\u00e9kek, van vakcina, orvoss\u00e1gok, valamint van j\u00e1rv\u00e1nyk\u00f3rh\u00e1z, amit ha kell, \"egy pillanat alatt\" ki tudnak nyitni, \u00e9s egyel\u0151re m\u00e9g ember is van el\u00e9g, de vez\u00e9nyelni kell \u0151ket.\n\u00a0\u00a0\u00a0\u00a0Minden az emberfeletti \u00e9s kitart\u00f3 munk\u00e1t v\u00e9gz\u0151 orvosok \u00e9s \u00e1pol\u00f3k h\u0151siess\u00e9g\u00e9n m\u00falik - f\u0171zte hozz\u00e1, hangs\u00falyozva, hogy az \u00e1gazatban az ut\u00f3bbi \u00e9vekben jelent\u0151s b\u00e9remel\u00e9seket hajtott v\u00e9gre a korm\u00e1ny. Ez \"\u00edgy sem el\u00e9g, sokr\u00f3l meg v\u00e9gk\u00e9pp ne besz\u00e9lj\u00fcnk\", de ezek a komoly l\u00e9p\u00e9sek jelzik az eg\u00e9szs\u00e9g\u00fcgyben dolgoz\u00f3knak, hogy \"az orsz\u00e1g vel\u00fck van\" - mondta.\u00a0\n\u00a0\nMinden kor\u00e1bbin\u00e1l nagyobb migr\u00e1ci\u00f3s nyom\u00e1sra kell sz\u00e1m\u00edtani\n\n\u00a0\u00a0\u00a0\u00a0A minisztereln\u00f6k a migr\u00e1ci\u00f3ra \u00e1tt\u00e9rve azt mondta: minden kor\u00e1bbin\u00e1l nagyobb illeg\u00e1lis migr\u00e1ci\u00f3s nyom\u00e1sra kell sz\u00e1m\u00edtani a k\u00f6vetkez\u0151 h\u00f3napokban Magyarorsz\u00e1g d\u00e9li hat\u00e1r\u00e1n.\n\u00a0\u00a0\u00a0\u00a0Egyszerre n\u0151 a nyom\u00e1s az olasz-spanyol, a keleti \u00e9s a balk\u00e1ni \u00fatvonalon; Afganiszt\u00e1nt napi 30-35 ezer ember hagyja el, \u0151k pedig legnagyobb val\u00f3sz\u00edn\u0171s\u00e9ggel Magyarorsz\u00e1gon kereszt\u00fcl akarnak majd menni - tette hozz\u00e1, jelezve azt is, hogy id\u00e9n t\u00f6bb mint 100 ezer migr\u00e1nst \u00e1ll\u00edtottak meg a magyar hat\u00e1ron, h\u00e1romszoros\u00e1t, mint az el\u0151z\u0151 \u00e9vben.\n\u00a0\u00a0\u00a0\u00a0Hangs\u00falyozta: az Eur\u00f3pai Uni\u00f3 migr\u00e1ci\u00f3val kapcsolatos szab\u00e1lyait b\u00e9keid\u0151ben \u00edrt\u00e1k, \"de ma nem b\u00e9keid\u0151 van\", \u00edgy ezek a rendelkez\u00e9sek elavultak, hiszen a r\u00e9gi szab\u00e1lyok m\u00e1r nem seg\u00edtik az \u00e9let\u00fcnket, hanem \"bajt hoznak a nyakunkra\".\n\u00a0\u00a0\u00a0\u00a0Orb\u00e1n Viktor megeml\u00edtette: mik\u00f6zben az \u00faj berlini korm\u00e1nyprogramban \"N\u00e9metorsz\u00e1got bev\u00e1ndorl\u00f3orsz\u00e1gnak nevezik\", Magyarorsz\u00e1g nem akar azz\u00e1 v\u00e1lni. A k\u00e9t poz\u00edci\u00f3 pedig \u00f6sszeegyeztethetetlen, r\u00e1ad\u00e1sul v\u00e1rhat\u00f3an egyik f\u00e9l sem fog engedni az \u00e1ll\u00e1spontj\u00e1b\u00f3l.\n\u00a0\nBr\u00fcsszel azt szeretn\u00e9, ha az illeg\u00e1lis migr\u00e1nsokat Magyarorsz\u00e1g befogadn\u00e1\n\u00a0A vita l\u00e9nyeg\u00e9t \u00fagy foglalta \u00f6ssze: m\u00edg Magyarorsz\u00e1g az illeg\u00e1lis hat\u00e1r\u00e1tl\u00e9p\u0151ket visszaviszi a ker\u00edt\u00e9s m\u00e1sik oldal\u00e1ra, \u00e9s azt mondja, hogy a \"migr\u00e1nsk\u00e9relmek\" elb\u00edr\u00e1l\u00e1sa nem a magyar hat\u00e1ron \u00e9s Magyarorsz\u00e1g ter\u00fclet\u00e9n t\u00f6rt\u00e9nik, hanem annak az orsz\u00e1gnak a nagyk\u00f6vets\u00e9g\u00e9n, ahonnan j\u00f6nnek, illetve ahol kereszt\u00fcl haladnak, addig az EU ezt egy\u00e1ltal\u00e1n nem fogadja el, \u00e9s azt szeretn\u00e9, ha ezek az embereket Magyarorsz\u00e1g befogadn\u00e1, \u00e9s itt folytatn\u00e1 le a sz\u00fcks\u00e9ges elj\u00e1r\u00e1sokat.\n\u00a0\u00a0\u00a0\u00a0Kijelentette: Br\u00fcsszelnek nem b\u00fcntetnie kellene azt, aki megv\u00e9di Eur\u00f3p\u00e1t, hanem legal\u00e1bb fedeznie kellene a k\u00f6lts\u00e9gek egy tisztess\u00e9ges r\u00e9sz\u00e9t. Megjegyezte: az EU Soros Gy\u00f6rgy bev\u00e1ndorl\u00e1st seg\u00edt\u0151 szervezeteinek ad p\u00e9nzt, akik pedig v\u00e9dekeznek, nem kapnak.\n\u00a0\nMegv\u00e9dj\u00fck a rezsics\u00f6kkent\u00e9s eredm\u00e9nyeit\n\n\u00a0\u00a0\u00a0\u00a0Orb\u00e1n Viktor meger\u0151s\u00edtette: a korm\u00e1ny megv\u00e9di a rezsics\u00f6kkent\u00e9s eredm\u00e9nyeit. A rezsics\u00f6kkent\u00e9st piacellenesnek min\u0151s\u00edt\u0151 v\u00e9lem\u00e9nyeket \u00fagy komment\u00e1lta: \"engem nem a piac \u00e9rdekel, hanem a magyar emberek\". Hangs\u00falyozta: a piacot az emberek m\u0171k\u00f6dtetik, annak r\u00e9szei vagyunk, teh\u00e1t \"nem valami mennyb\u0151l vagy a j\u00f3istent\u0151l r\u00e1nk ereszkedett szab\u00e1lyrendszerr\u0151l\" van sz\u00f3. \"Nem \u00e9rdemes beleesni a baloldal csapd\u00e1j\u00e1ba\", aki azt \u00e1ll\u00edtja, hogy l\u00e9tezik valami \"or\u00e1kulum\", amelyik megmondja, hogy kell a piacnak kin\u00e9zni, hanem abb\u00f3l kell kiindulni, hogy szabadok vagyunk, \u00e9s megvan a k\u00e9pess\u00e9g\u00fcnk arra, hogy mi magunk szab\u00e1lyozzuk, hogy hogyan legyen - mondta.\n\u00a0\u00a0\u00a0\u00a0Lesz\u00f6gezte: a rezsics\u00f6kkent\u00e9s 8 \u00e9ve m\u0171k\u00f6d\u0151k\u00e9pes, sikeres, megv\u00e9dhet\u0151, j\u00f3 rendszer \u00e9s fel kell l\u00e9pni azt ezt t\u00e1mad\u00f3 a baloldallal \u00e9s Br\u00fcsszellel szemben is. A korm\u00e1nyf\u0151 szerint ma k\u00e9t oldalr\u00f3l is t\u00e1mad\u00e1s \u00e9ri a magyar csal\u00e1dokat: a baloldalt\u00f3l, amely sosem t\u00e1mogatta a rezsics\u00f6kkent\u00e9st, valamint a multikt\u00f3l Br\u00fcsszelen kereszt\u00fcl, akik meg akarj\u00e1k ad\u00f3ztatni a csal\u00e1dokat. \u00a0\u00a0\u00a0\u00a0\n\u00a0\u00a0\u00a0\u00a0\n\u00a0\nA jelenlegi korm\u00e1ny az ad\u00f3cs\u00f6kkent\u00e9s h\u00edve, mert ez munkahelyeket teremt\nArr\u00f3l is besz\u00e9lt: ha a baloldal nyer a j\u00f6v\u0151 tavaszi v\u00e1laszt\u00e1son, akkor ad\u00f3emel\u00e9s lesz. Ezzel szemben a jelenlegi korm\u00e1ny az ad\u00f3cs\u00f6kkent\u00e9s h\u00edve, mert ez munkahelyeket teremt.\n\u00a0\u00a0\u00a0\u00a0K\u00f6z\u00f6lte: 750 milli\u00e1rd forintot hagynak a v\u00e1llalkoz\u00f3kn\u00e1l, ami\u00e9rt cser\u00e9be a munkaad\u00f3k felemelik a minim\u00e1lb\u00e9rt \u00e9s a garant\u00e1lt b\u00e9rminimumot. Emellett a korm\u00e1ny a csal\u00e1dokat is t\u00e1mogatja: a babak\u00f6tv\u00e9ny ut\u00e1n j\u00e1r\u00f3 \u00e1llami t\u00e1mogat\u00e1s \u00f6sszeg\u00e9t is megdupl\u00e1zz\u00e1k a k\u00f6vetkez\u0151 \u00e9vben - h\u00edvta fel a figyelmet Orb\u00e1n Viktor.\n\u00a0\n\n\n"}]