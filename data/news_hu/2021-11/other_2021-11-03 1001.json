[{"date": "2021-11-03 10:01", "url": "https://koronavirus.gov.hu/cikkek/pm-mar-huszezren-toltottek-ki-nyilatkozatot-gyermeket-nevelok-ado-visszateritesehez", "h1": "PM: m\u00e1r h\u00faszezren t\u00f6lt\u00f6tt\u00e9k ki a nyilatkozatot a gyermeket nevel\u0151k ad\u00f3-visszat\u00e9r\u00edt\u00e9s\u00e9hez", "body": "\nMegjelen\u00e9se ut\u00e1n, k\u00e9t nap alatt m\u00e1r t\u00f6bb mint h\u00faszezren t\u00f6lt\u00f6tt\u00e9k ki azt a nyilatkozatot, amelyen az ad\u00f3-visszat\u00e9r\u00edt\u00e9s febru\u00e1r 15-i kiutal\u00e1s\u00e1hoz megk\u00fcldhetik adataikat a gyermeket nevel\u0151 ad\u00f3fizet\u0151k - k\u00f6z\u00f6lte T\u00e1llai Andr\u00e1s a Mediaworks H\u00edrcentrum\u00e1nak nyilatkozva.\n\n\nA Magyar Nemzet szerdai sz\u00e1m\u00e1ban megjelent interj\u00faban a P\u00e9nz\u00fcgyminiszt\u00e9rium parlamenti \u00e1llamtitk\u00e1ra elmondta: az \u00e9rintettek ezen a dokumentumon megadhatj\u00e1k az ad\u00f3hivatalnak, hogy milyen banksz\u00e1mlasz\u00e1mra vagy postai c\u00edmre k\u00e9rik az ad\u00f3-visszat\u00e9r\u00edt\u00e9st. Erre az\u00e9rt van sz\u00fcks\u00e9g, mert a hivatal nem ismerheti minden \u00e9rintettnek az utal\u00e1shoz sz\u00fcks\u00e9ges adat\u00e1t.\n\u00a0\u00a0\u00a0\u00a0A nyilatkozatot azonban csak azoknak a sz\u00fcl\u0151knek kell kit\u00f6lteni\u00fck, akik csal\u00e1di kedvezm\u00e9nyre jogosultak ugyan, de a csal\u00e1di p\u00f3tl\u00e9kot nem \u0151k kapj\u00e1k k\u00e9zhez - mutatott r\u00e1 az \u00e1llamtitk\u00e1r. \u00cdgy p\u00e9ld\u00e1ul ha az \u00e9desanya kapja meg a csal\u00e1di p\u00f3tl\u00e9kot, akkor neki nem, de a h\u00e1zast\u00e1rs\u00e1nak \u00e9rdemes kit\u00f6lteni a nyilatkozatot az\u00e9rt, hogy febru\u00e1r 15-ig hozz\u00e1jusson az ad\u00f3visszat\u00e9r\u00edt\u00e9shez - tette hozz\u00e1.\n\u00a0\u00a0\u00a0\u00a0T\u00e1llai Andr\u00e1s kiemelte, hogy a j\u00f6v\u0151 \u00e9v elej\u00e9n majdnem k\u00e9tmilli\u00f3, gyermeket nevel\u0151 ad\u00f3fizet\u0151nek adja vissza az \u00e1llam az id\u00e9n ler\u00f3tt szem\u00e9lyi j\u00f6vedelemad\u00f3t, az \u00e9rintettek egy\u00fcttesen hatsz\u00e1zmilli\u00e1rd forinthoz jutnak. Megjegyezte: ilyen horderej\u0171 \u00e1llami int\u00e9zked\u00e9s m\u00e9g nem volt Magyarorsz\u00e1gon, \u00e9s szerinte biztosan nem is lesz, ha a k\u00f6vetkez\u0151 v\u00e1laszt\u00e1son \"Gyurcs\u00e1ny\u00e9k\" ker\u00fclnek hatalomra.\n\u00a0\u00a0\u00a0\u00a0Az \u00fagynevezett visszad\u00f3-nyilatkozat a Nemzeti Ad\u00f3- \u00e9s V\u00e1mhivatal (NAV) honlapj\u00e1n tal\u00e1lhat\u00f3 meg, ott az szja-visszat\u00e9r\u00edt\u00e9s men\u00fct kell keresni, majd a nyilatkozatra kattintva, \u00fcgyf\u00e9lkapus azonos\u00edt\u00e1s ut\u00e1n t\u00f6lthet\u0151 ki a dokumentum. A nyilatkozatot 2021. december 31-ig kell a NAV-hoz eljuttatni. A hat\u00f3s\u00e1g azoknak foly\u00f3s\u00edthatja febru\u00e1r 15-ig az ad\u00f3-visszat\u00e9r\u00edt\u00e9st, akikn\u00e9l ismeri az utal\u00e1shoz, post\u00e1z\u00e1shoz sz\u00fcks\u00e9ges adatokat. Aki a hat\u00e1rid\u0151t esetleg elmulasztja, j\u00f6v\u0151re az ad\u00f3bevall\u00e1s\u00e1ban veheti majd ig\u00e9nybe az ad\u00f3-visszat\u00e9r\u00edt\u00e9st - ismertette T\u00e1llai Andr\u00e1s.\n\nMTI 2021. november 3.\n\n"}]