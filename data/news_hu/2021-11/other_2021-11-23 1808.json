[{"date": "2021-11-23 18:08", "url": "https://koronavirus.gov.hu/cikkek/muller-cecilia-rendkivul-sikeres-az-oltasi-akciohet", "h1": "M\u00fcller Cec\u00edlia: rendk\u00edv\u00fcl sikeres az olt\u00e1si akci\u00f3h\u00e9t", "body": "\nAz orsz\u00e1gos tisztif\u0151orvos rendk\u00edv\u00fcl sikeresnek tartja az olt\u00e1si akci\u00f3hetet; az els\u0151 napon, h\u00e9tf\u0151n t\u00f6bb mint 131 ezren vett\u00e9k fel a koronav\u00edrus elleni vakcin\u00e1t.\n\n\nM\u00fcller Cec\u00edlia az egyik olt\u00f3ponton r\u00f6gz\u00edtett, a magyar korm\u00e1ny Facebook-oldal\u00e1n k\u00f6zz\u00e9tett vide\u00f3ban azt mondta: az olt\u00f3helyeken nagyon nagy a forgalom, az emberek \u00e9lnek a lehet\u0151s\u00e9ggel \u00e9s \"meghallott\u00e1k a megsz\u00f3l\u00edt\u00e1sunkat\".\n\u00a0\u00a0\u00a0\u00a0Ismertet\u00e9se szerint az akci\u00f3h\u00e9t els\u0151 napj\u00e1n, h\u00e9tf\u0151n t\u00f6bb mint 131 ezren vett\u00e9k fel az olt\u00e1st: 105 ezren a harmadik vakcin\u00e1t, amivel meger\u0151s\u00edtett\u00e9k szervezet\u00fck immunrendszer\u00e9t, teh\u00e1t - mint fogalmazott - \"hozz\u00e1j\u00e1rultak ahhoz, hogy a delta vari\u00e1ns ellen is v\u00e9dettek legyenek\".\n\u00a0\u00a0\u00a0\u00a0Hozz\u00e1tette, 18 ezren vett\u00e9k fel az els\u0151 v\u00e9d\u0151olt\u00e1sukat, amivel \"elkezdt\u00e9k azt az utat, amely sor\u00e1n v\u00e9dett\u00e9 v\u00e1lnak\".\n\u00a0\u00a0\u00a0\u00a0\"\u00c9n k\u00f6sz\u00f6n\u00f6m azt, hogy felismert\u00e9k ennek jelent\u0151s\u00e9g\u00e9t, felel\u0151ss\u00e9get \u00e9reznek saj\u00e1t \u00e9s embert\u00e1rsaik eg\u00e9szs\u00e9ge ir\u00e1nt is\" - hangoztatta M\u00fcller Cec\u00edlia.\n\u00a0\u00a0\u00a0\u00a0Eml\u00e9keztetett arra, hogy az olt\u00e1si akci\u00f3h\u00e9ten reggel 7 \u00e9s 19 \u00f3ra k\u00f6z\u00f6tt v\u00e1rj\u00e1k az olt\u00f3pontok az oltakozni k\u00edv\u00e1n\u00f3kat.\n\u00a0\u00a0\u00a0\u00a0Azoknak, akik m\u00e9g nem \u00e9ltek az olt\u00e1s lehet\u0151s\u00e9g\u00e9vel, M\u00fcller Cec\u00edlia azt javasolta, hogy vegy\u00e9k fel az els\u0151 vakcin\u00e1t. Azokat pedig, akiknek a m\u00e1sodik olt\u00e1sa \u00f3ta 4-6 h\u00f3nap eltelt, arra k\u00e9rte, hogy \u00e9ljenek a harmadik, meger\u0151s\u00edt\u0151 olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0\"Ez a v\u00edrus nem v\u00e1logat, terjed emberr\u0151l emberre, \u00e9s ahhoz, hogy ne fert\u0151z\u0151dj\u00fcnk meg, a leghat\u00e9konyabb m\u00f3dszer a v\u00e9d\u0151olt\u00e1s felv\u00e9tele\" - hangs\u00falyozta.\nKapcsol\u00f3d\u00f3 cikk: https://koronavirus.gov.hu/cikkek/minden-fontos-az-oltasi-akciohetrol\n\nMTI 2021. november 23.\n\n"}]