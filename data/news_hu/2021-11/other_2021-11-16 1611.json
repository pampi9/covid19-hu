[{"date": "2021-11-16 16:11", "url": "https://koronavirus.gov.hu/cikkek/novak-katalin-ez-kormany-csaladok-kormanya", "h1": "Nov\u00e1k Katalin: ez a korm\u00e1ny a csal\u00e1dok korm\u00e1nya", "body": "\nEz a korm\u00e1ny a csal\u00e1dok korm\u00e1nya, ez\u00e9rt minden d\u00f6nt\u00e9s\u00e9ben a csal\u00e1dok \u00e9rdekeit igyekszik szem el\u0151tt tartani - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter \u00e9ves meghallgat\u00e1s\u00e1n az Orsz\u00e1ggy\u0171l\u00e9s N\u00e9pj\u00f3l\u00e9ti bizotts\u00e1g\u00e1nak keddi \u00fcl\u00e9s\u00e9n. A miniszter besz\u00e1molt azokr\u00f3l a t\u00e1mogat\u00e1sokr\u00f3l, amelyekkel a korm\u00e1ny a j\u00e1rv\u00e1ny miatt a gyermekes csal\u00e1dokat, a nyugd\u00edjasokat \u00e9s a fiatalokat seg\u00edti.\n\nA korm\u00e1ny int\u00e9zked\u00e9seinek c\u00e9lja, hogy hozz\u00e1j\u00e1ruljanak a v\u00e1gyott magyar gyermekek megsz\u00fclet\u00e9s\u00e9hez \u00e9s a sz\u00fcl\u0151k min\u00e9l jobb k\u00f6r\u00fclm\u00e9nyek k\u00f6z\u00f6tt nevelhess\u00e9k fel gyermekeiket - mondta\u00a0Nov\u00e1k\u00a0Katalin.\n\u00a0\u00a0\u00a0\u00a0Hozz\u00e1tette: a korm\u00e1ny elt\u00f6k\u00e9lt sz\u00e1nd\u00e9ka mindig az volt, hogy a csal\u00e1dt\u00e1mogat\u00e1sokat folyamatosan b\u0151v\u00edts\u00e9k \u00e9s ezt v\u00e1llalt\u00e1k a koronav\u00edrus-j\u00e1rv\u00e1ny idej\u00e9re is.\n\u00a0\u00a0\u00a0\u00a0\nArra is kit\u00e9rt, a korm\u00e1ny nemcsak az anyagi t\u00e1mogat\u00e1sokat tartja fontosnak, hanem a csal\u00e1dbar\u00e1t k\u00f6rnyezet kialak\u00edt\u00e1s\u00e1t is.\n\u00a0\u00a0\u00a0\u00a0A korm\u00e1ny csal\u00e1dpolitikai int\u00e9zked\u00e9seit sorolva kiemelte a 10 milli\u00f3 forintos, kamatmentes, szabadfelhaszn\u00e1l\u00e1s\u00fa k\u00f6lcs\u00f6nt, a babav\u00e1r\u00f3 t\u00e1mogat\u00e1st, amelyet m\u00e1r 200 ezer p\u00e1r vett ig\u00e9nybe. Eml\u00e9keztetett arra, hogy a k\u00f6lcs\u00f6nt r\u00e9szben vagy teljes eg\u00e9sz\u00e9ben elengedik, ha \"gyermekek \u00e9rkeznek a csal\u00e1dba\".\n\u00a0\u00a0\u00a0\u00a0A korm\u00e1nyt minden d\u00f6nt\u00e9s\u00e9n\u00e9l az az elv vez\u00e9rli, hogy a v\u00e1laszt\u00e1s szabads\u00e1g\u00e1t megadja a csal\u00e1doknak, hogy \u00fagy szervezhess\u00e9k az \u00e9let\u00fcket, ahogy sz\u00e1mukra a legide\u00e1lisabb - hangoztatta\u00a0Nov\u00e1k\u00a0Katalin.\n\u00a0\u00a0\u00a0\u00a0Besz\u00e1mol\u00f3j\u00e1ban kit\u00e9rt arra is, hogy ma Magyarorsz\u00e1gon 300 ezer egysz\u00fcl\u0151s csal\u00e1dban f\u00e9lmilli\u00f3 gyermeket nevelnek, \u0151ket seg\u00edti egyebek mellett a tart\u00e1sd\u00edj \u00e1llami megel\u0151legez\u00e9s\u00e9nek bevezet\u00e9se.\n\u00a0\u00a0\u00a0\u00a0Az idei \u00e9v fontos d\u00f6nt\u00e9s\u00e9nek nevezte, hogy a befizetett szem\u00e9lyij\u00f6vedelem-ad\u00f3t (szja) - egy meghat\u00e1rozott hat\u00e1rig - visszafizetik a gyermekeket nevel\u0151knek; ez mintegy 600 milli\u00e1rd forintos t\u00e1mogat\u00e1st jelent csaknem 2 milli\u00f3 sz\u00fcl\u0151nek.\n\u00a0\u00a0\u00a0\u00a0A fontos int\u00e9zked\u00e9sek k\u00f6z\u00f6tt eml\u00edtette m\u00e9g, hogy janu\u00e1rt\u00f3l bevezetik a 25 \u00e9v alatti fiatalok szja-mentess\u00e9g\u00e9t a brutt\u00f3 nemzetgazdas\u00e1gi \u00e1tlagb\u00e9rig, \"nagys\u00e1grendileg 400 ezer forintig\".\n\u00a0\u00a0\u00a0\u00a0A miniszter szerint a magyar csal\u00e1dpolitika elismerts\u00e9g\u00e9t jelzi az egyre nagyobb nemzetk\u00f6zi \u00e9rdekl\u0151d\u00e9s, \u00e9s t\u00f6bb orsz\u00e1gban m\u00e1r ny\u00edltan hivatkoznak arra, hogy hasonl\u00f3 int\u00e9zked\u00e9seikhez innen \"mer\u00edtik az ihletet\".\n\u00a0\u00a0\u00a0\u00a0Nov\u00e1k\u00a0Katalin a javul\u00f3 demogr\u00e1fiai mutat\u00f3kat elemezve azt mondta, m\u00edg kor\u00e1bban \u00f6t v\u00e1gyott gyermekb\u0151l csak egy sz\u00fcletett meg, most m\u00e1r \u00f6tb\u0151l n\u00e9gy sz\u00fcletik meg. Magyarorsz\u00e1gon 27 sz\u00e1zal\u00e9kkal emelkedett a gyermekv\u00e1llal\u00e1si kedv (term\u00e9kenys\u00e9gi mutat\u00f3), ez az Eur\u00f3pai Uni\u00f3ban a legmagasabb emelked\u00e9s - tette hozz\u00e1.\n\u00a0\u00a0\u00a0\u00a0A h\u00e1zass\u00e1gk\u00f6t\u00e9sek sz\u00e1ma is Magyarorsz\u00e1gon n\u0151tt a legnagyobb m\u00e9rt\u00e9kben - csaknem a dupl\u00e1j\u00e1ra - az EU-ban 2010 \u00f3ta, \u00e9s a n\u0151i foglalkoztatotts\u00e1g is n\u00e1lunk emelkedett legjobban - hangs\u00falyozta.\n\u00a0\u00a0\u00a0\u00a0A miniszter ismertet\u00e9se szerint 500 milli\u00e1rd forint pluszkifizet\u00e9st kaptak a nyugd\u00edjasok a 13. havi nyugd\u00edjon k\u00edv\u00fcl, 22 ezer milli\u00e1rd forintot ford\u00edtottak csal\u00e1dt\u00e1mogat\u00e1sokra 2010 \u00f3ta, \u00e9s \u00f6sszess\u00e9g\u00e9ben 3,5-szeres\u00e9re emelt\u00e9k a csal\u00e1dt\u00e1mogat\u00e1sokat 2010-hez k\u00e9pest. J\u00f6v\u0151re ez az adat a GDP 6,2 sz\u00e1zal\u00e9k\u00e1t \u00e9ri el, \"ami nemzetk\u00f6zi \u00f6sszehasonl\u00edt\u00e1sban is kiemelked\u0151en magas, ez a legmagasabb a vil\u00e1gon, amennyit mi a csal\u00e1dt\u00e1mogat\u00e1sokra ford\u00edtunk\" - fogalmazott.\n\u00a0\u00a0\u00a0\u00a0K\u00f6z\u00f6lte azt is, hogy 2010 \u00e9s 2022 k\u00f6z\u00f6tt \"csak az ad\u00f3b\u00f3l megtakar\u00edtott \u00f6sszeg\" 4 ezer milli\u00e1rdos megtakar\u00edt\u00e1st jelent a magyar csal\u00e1doknak.\n\u00a0\u00a0\u00a0\u00a0A miniszter meger\u0151s\u00edtette, hogy a korm\u00e1ny d\u00f6nt\u00e9se \u00e9rtelm\u00e9ben j\u00f6v\u0151 febru\u00e1rban teljes \u00f6sszegben kifizetik a 13. havi nyugd\u00edjat. \"Teh\u00e1t visszavezett\u00fck a 13. havi nyugd\u00edjat \u00e9s j\u00f6v\u0151 febru\u00e1rban ez a 2,5 milli\u00f3 nyugd\u00edjas vagy nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 (...) is megkapja a 13. havi nyugd\u00edjat\" - mondta.\n\u00a0\u00a0\u00a0\u00a0Nov\u00e1k\u00a0Katalin szerint az, hogy a magyar korm\u00e1ny a versenyk\u00e9pess\u00e9g meg\u0151rz\u00e9se mellett tudta a csal\u00e1dt\u00e1mogat\u00e1sokat n\u00f6velni \u00e9s ennek k\u00f6sz\u00f6nhet\u0151en javultak a demogr\u00e1fiai mutat\u00f3k, \"egy olyan recept, ami izgalmas lehet m\u00e1sok sz\u00e1m\u00e1ra is\".\n\u00a0\u00a0\u00a0\u00a0Kov\u00e1cs S\u00e1ndor (Fidesz) k\u00e9pvisel\u0151 k\u00e9rd\u00e9s\u00e9re a miniszter azt k\u00f6z\u00f6lte, az otthonfel\u00faj\u00edt\u00e1si t\u00e1mogat\u00e1sok eset\u00e9ben az l\u00e1tszik, hogy ezeket a vid\u00e9ki magyar lakoss\u00e1g nagyobb ar\u00e1nyban veszi ig\u00e9nybe, mint a budapestiek. Hozz\u00e1tette: falusi csokot eddig 26 ezer csal\u00e1d kapott.\n\u00a0\u00a0\u00a0\u00a0Luk\u00e1cs L\u00e1szl\u00f3nak (Jobbik) a gyerekes csal\u00e1dok szja-visszat\u00e9r\u00edt\u00e9s\u00e9re vonatkoz\u00f3 k\u00e9rd\u00e9s\u00e9re\u00a0Nov\u00e1k\u00a0Katalin azt mondta: \"mindenki, akinek van fennmarad\u00f3 befizetett szja-ja, az vissza fogja kapni a fels\u0151 \u00e9rt\u00e9khat\u00e1r m\u00e9rt\u00e9k\u00e9ig\".\n\nMTI 2021. november 16.\n\n"}]