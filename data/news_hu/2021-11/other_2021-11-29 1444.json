[{"date": "2021-11-29 14:44", "url": "https://koronavirus.gov.hu/cikkek/rogan-kormany-az-oltottakat-megerosito-oltas-felvetelere-keri", "h1": "Rog\u00e1n: A korm\u00e1ny az oltottakat a meger\u0151s\u00edt\u0151 olt\u00e1s felv\u00e9tel\u00e9re k\u00e9ri", "body": "\nA korm\u00e1ny a gyerekekre ir\u00e1nyul\u00f3 LMBTQ-propagand\u00e1t a leghat\u00e1rozottabban visszautas\u00edtja, a t\u00e9m\u00e1ban j\u00f6v\u0151re tartand\u00f3 n\u00e9pszavaz\u00e1s el\u0151tt \"er\u0151s kamp\u00e1nyt\" folytat majd - mondta a minisztereln\u00f6k kabinetf\u0151n\u00f6ke az Orsz\u00e1ggy\u0171l\u00e9s igazs\u00e1g\u00fcgyi bizotts\u00e1g\u00e1ban tartott \u00e9ves meghallgat\u00e1s\u00e1n h\u00e9tf\u0151n.\n\n\nRog\u00e1n Antal \u00fagy fogalmazott, a korm\u00e1ny \u00e1ll\u00e1spontja ebben a k\u00e9rd\u00e9sben ismert: el kell menni a gyermekv\u00e9delmi n\u00e9pszavaz\u00e1sra, \u00e9s ott mind a n\u00e9gy k\u00e9rd\u00e9sre nemmel kell v\u00e1laszolni.\n\u00a0\u00a0\u00a0\u00a0\"A korm\u00e1ny teljes er\u0151vel kamp\u00e1nyolni fog amellett, hogy min\u00e9l t\u00f6bben menjenek el \u00e9s min\u00e9l t\u00f6bben mondjanak nemet ezekre a k\u00e9rd\u00e9sekre\" - mondta. Ezt az\u00e9rt is tartja fontosnak a kabinet - folytatta -, mert \"a gyerekeinket meg kell v\u00e9deni\", \u00e9s l\u00e1that\u00f3, hogy Nyugat-Eur\u00f3pa jelent\u0151s r\u00e9sz\u00e9n egyre jobban terjed az az \"LMBTQ-lobbi\", ami \"a gyerekeket c\u00e9lozza\".\n\u00a0\u00a0\u00a0\u00a0A Minisztereln\u00f6ki Kabinetirod\u00e1t vezet\u0151 miniszter kiemelte: a korm\u00e1ny nem k\u00edv\u00e1n belesz\u00f3lni senki \u00e9let\u00e9be, mindenki maga d\u00f6nt szexu\u00e1lis identit\u00e1s\u00e1r\u00f3l 18 \u00e9ves kora felett, de a gyerekekre ir\u00e1nyul\u00f3 LMBTQ-propagand\u00e1t a leghat\u00e1rozottabban visszautas\u00edtja.\n\u00a0\u00a0\u00a0\u00a0A politikus el\u0151revet\u00edtette, ha a n\u00e9pszavaz\u00e1st egy id\u0151ben tartj\u00e1k az orsz\u00e1ggy\u0171l\u00e9si v\u00e1laszt\u00e1sokkal, akkor el\u0151bbi k\u00f6lts\u00e9ge nagyj\u00e1b\u00f3l 5 milli\u00e1rd, ha egy m\u00e1sik id\u0151pontban tartj\u00e1k, akkor pedig 12 milli\u00e1rd forint. \"Minden racion\u00e1lis \u00e9rv amellett sz\u00f3lna, hogy e k\u00e9t szavaz\u00e1s egy id\u0151ben legyen\", azonban a korm\u00e1ny mindk\u00e9t verzi\u00f3ra k\u00e9szen \u00e1ll, biztos\u00edtva a Nemzeti V\u00e1laszt\u00e1si Iroda sz\u00e1m\u00e1ra a k\u00f6lts\u00e9geket - sz\u00f6gezte le Rog\u00e1n Antal.\n\u00a0\u00a0\u00a0\u00a0A v\u00e9gs\u0151 d\u00f6nt\u00e9st \u00c1der J\u00e1nos k\u00f6zt\u00e1rsas\u00e1gi eln\u00f6k hozza majd meg - tette hozz\u00e1 a miniszter, aki b\u00edzik abban, hogy az \u00e1llamf\u0151 is figyelembe veszi ezeket a racion\u00e1lis szempontokat. Ez\u00e9rt is lenne fontos, hogy az Orsz\u00e1ggy\u0171l\u00e9s min\u00e9l el\u0151bb meghozza d\u00f6nt\u00e9s\u00e9t, amire rem\u00e9lhet\u0151leg az elk\u00f6vetkez\u0151 napokban sor ker\u00fcl.\n\u00a0\u00a0\u00a0\u00a0A Minisztereln\u00f6ki Kabinetiroda vezet\u0151je besz\u00e9lt arr\u00f3l is, hogy a n\u00e9pszavaz\u00e1s mellett a koronav\u00edrus-j\u00e1rv\u00e1ny elleni olt\u00e1sok fontoss\u00e1g\u00e1ra, azok felv\u00e9tel\u00e9re fog buzd\u00edtani a korm\u00e1ny az elk\u00f6vetkez\u0151 id\u0151szakban.\n\u00a0\u00a0\u00a0\u00a0Azt mondta: minden eszk\u00f6zt be fognak vetni ahhoz, hogy janu\u00e1r v\u00e9g\u00e9ig a m\u00e1r beoltottak 70 sz\u00e1zal\u00e9ka a harmadik olt\u00e1st is megkapja. Rog\u00e1n Antal szerint a korm\u00e1ny fontosnak tartotta az emberek bevon\u00e1s\u00e1t a j\u00e1rv\u00e1nykezel\u00e9sbe, ez\u00e9rt is ind\u00edtottak nemzeti konzult\u00e1ci\u00f3t a k\u00e9rd\u00e9sben.\n\u00a0\u00a0\u00a0\u00a0\u00dagy v\u00e9lte, Magyarorsz\u00e1gon t\u00f6bbek k\u00f6z\u00f6tt az\u00e9rt volt konfliktusmentes a j\u00e1rv\u00e1nykezel\u00e9s - szemben a nyugat-eur\u00f3paival -, mert itthon az embereket bevont\u00e1k a j\u00e1rv\u00e1nykezel\u00e9sbe, figyelembe vett\u00e9k a v\u00e9lem\u00e9ny\u00fcket.\n\u00a0\u00a0\u00a0\u00a0A politikus szerint a j\u00e1rv\u00e1nykezel\u00e9s k\u00e9t szakaszra volt eddig oszthat\u00f3; az olt\u00e1s el\u0151tti \u00e9s az az ut\u00e1ni szakaszra. V\u00e9lem\u00e9nye szerint a korl\u00e1toz\u00e1sok fenntart\u00e1s\u00e1nak, az olt\u00f3anyagbeszerz\u00e9s siker\u00e9nek \u00e9s az intenz\u00edv lakoss\u00e1gi t\u00e1j\u00e9koztat\u00e1snak volt k\u00f6sz\u00f6nhet\u0151, hogy Magyarorsz\u00e1g \u00e9rte el els\u0151k\u00e9nt az \u00f6tven sz\u00e1zal\u00e9k feletti \u00e1toltotts\u00e1got. A harmadik olt\u00e1st tekintve pedig Magyarorsz\u00e1g kiemelked\u0151 helyen szerepel a t\u00f6bbi uni\u00f3s orsz\u00e1ghoz k\u00e9pest - tette hozz\u00e1.\n\u00a0\u00a0\u00a0\u00a0Rog\u00e1n Antal azt mondta, a negyedik j\u00e1rv\u00e1nyhull\u00e1m a beoltatlanok miatt van, ugyanakkor jelezte: az olt\u00e1s k\u00f6telez\u0151v\u00e9 t\u00e9tel\u00e9t nem tartja c\u00e9lravezet\u0151nek, szerinte a min\u00e9l t\u00f6bb emberhez eljuttatott t\u00e1j\u00e9koztat\u00f3 kamp\u00e1nyoknak, a szem\u00e9lyre sz\u00f3l\u00f3 \u00fczeneteknek van hat\u00e1suk.\n\u00a0\u00a0\u00a0\u00a0Besz\u00e9lt arr\u00f3l is, hogy a Nemzeti N\u00e9peg\u00e9szs\u00e9g\u00fcgyi K\u00f6zpont els\u0151dleges vizsg\u00e1latai szerint a haszn\u00e1latban l\u00e9v\u0151 vakcin\u00e1k a leg\u00fajabb, d\u00e9l-afrikai v\u00edrusvari\u00e1ns (omikron) ellen is v\u00e9denek, de csak akkor, ha a szervezet v\u00e9dekez\u0151 k\u00e9pess\u00e9g\u00e9t a harmadik olt\u00e1ssal meger\u0151s\u00edtj\u00fck.\n\u00a0\u00a0\u00a0\u00a0A minisztereln\u00f6k kabinetf\u0151n\u00f6ke hangs\u00falyozta, a k\u00f6vetkez\u0151 k\u00e9t h\u00f3napban az egyik legfontosabb feladata lesz a korm\u00e1nynak, hogy meggy\u0151zze a m\u00e1r oltottakat a harmadik vakcina felv\u00e9tel\u00e9re. Mint mondta, az els\u0151 k\u00e9t d\u00f3zis bead\u00e1sa ut\u00e1ni 4-6 h\u00f3napban a szervezet v\u00e9detts\u00e9ge cs\u00f6kken, ez\u00e9rt van jelent\u0151s\u00e9ge a harmadik olt\u00e1snak.\n\u00a0\u00a0\u00a0\u00a0Jelezte azt is, hogy december 20-\u00e1n \u00e9rkezik Magyarorsz\u00e1gra az 5-11 \u00e9veseknek sz\u00e1nt Pfizer-sz\u00e1ll\u00edtm\u00e1ny, \u00e9s k\u00f6z\u00f6lte, a sz\u00fcl\u0151ket is meg fogj\u00e1k keresni annak \u00e9rdek\u00e9ben, hogy min\u00e9l t\u00f6bben oltass\u00e1k be gyerekeiket.\n\u00a0\u00a0\u00a0\u00a0Gy\u00fcre Csaba (Jobbik) aleln\u00f6k azon k\u00e9rd\u00e9s\u00e9re, hogy nem tervezik-e a n\u00e9pszavaz\u00e1st lehet\u0151v\u00e9 tev\u0151 jogszab\u00e1lyi k\u00f6rnyezet megv\u00e1ltoztat\u00e1s\u00e1t a \"nagyobb n\u00e9pszuverenit\u00e1s\" \u00e9rdek\u00e9ben, Rog\u00e1n Antal azt v\u00e1laszolta: nem a szab\u00e1lyokban kell keresni a probl\u00e9m\u00e1t, a k\u00fcl\u00f6nb\u00f6z\u0151 politikai er\u0151knek kell buzd\u00edtaniuk az embereket, hogy vegyenek r\u00e9szt a n\u00e9pszavaz\u00e1son.\n\u00a0\u00a0\u00a0\u00a0Czunyin\u00e9 Bertalan Judit, a bizotts\u00e1g fideszes aleln\u00f6ke hozz\u00e1sz\u00f3l\u00e1s\u00e1ban azt mondta, az eltelt id\u0151szakban sz\u00e9les k\u00f6r\u0171 lakoss\u00e1gi kamp\u00e1nyt folytatott a korm\u00e1ny, \u00e9s a baloldal hib\u00e1j\u00e1nak r\u00f3hat\u00f3 fel, hogy sok az olt\u00e1sellenes \u00e9s a bizonytalan. Mint mondta, az ellenz\u00e9ki oldalon sokat tettek az\u00e9rt, hogy az embereket elbizonytalan\u00edts\u00e1k, ami - szerinte - m\u00e1r felveti a komoly k\u00e1rokoz\u00e1s \u00e9s felel\u0151ss\u00e9g k\u00e9rd\u00e9s\u00e9t is.\n\u00a0\u00a0\u00a0\u00a0Rog\u00e1n Antal hozz\u00e1tette: el lehet gondolkodni az olt\u00e1si akci\u00f3h\u00e9t tov\u00e1bbi meghosszabb\u00edt\u00e1s\u00e1r\u00f3l, hiszen olt\u00f3anyag van b\u0151ven. Ezzel kapcsolatban megjegyzte: v\u00e9lem\u00e9nye szerint \u00e9rdemes lenne a h\u00e1ziorvosokat is bevonni ebbe a munk\u00e1ba.\n\nMTI 2021. november 29.\n\n"}]