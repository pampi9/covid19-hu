[{"date": "2021-11-25 14:26", "url": "https://koronavirus.gov.hu/cikkek/nnk-sikeres-az-oltasi-akciohet", "h1": "NNK: sikeres az olt\u00e1si akci\u00f3h\u00e9t", "body": "\nAz olt\u00e1si akci\u00f3h\u00e9t els\u0151 h\u00e1rom napj\u00e1n 388 ezren vett\u00e9k fel a v\u00e9d\u0151olt\u00e1st, k\u00f6z\u00fcl\u00fck 48 ezren az els\u0151, 319 ezren harmadik olt\u00e1s\u00e9rt kerest\u00e9k fel az olt\u00f3pontokat - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je cs\u00fct\u00f6rt\u00f6k\u00f6n a k\u00f6zm\u00e9di\u00e1nak.\n\n\nGalg\u00f3czi \u00c1gnes \u00fagy fogalmazott: nagy siker az olt\u00e1si h\u00e9t, \u00e9s az olt\u00e1sokkal \u00e9leteket menthet\u00fcnk meg.\n\u00a0\u00a0\u00a0\u00a0Kiemelte, mindenkinek \u00e9rdemes k\u00e9rni a harmadik, eml\u00e9keztet\u0151 olt\u00e1st is, hiszen azzal a szervezet v\u00e9dekez\u00e9si k\u00e9pess\u00e9ge ism\u00e9t 80-90 sz\u00e1zal\u00e9kos lesz.\n\u00a0\u00a0\u00a0\u00a0Eml\u00e9keztetett, hogy h\u00e9tf\u0151t\u0151l vas\u00e1rnapig reggel 7 \u00e9s este 7 k\u00f6z\u00f6tt v\u00e1rj\u00e1k az olt\u00e1st felvenni sz\u00e1nd\u00e9koz\u00f3kat a k\u00f3rh\u00e1zi olt\u00f3pontokon regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl.\n\u00a0\u00a0\u00a0\u00a0A szakember kit\u00e9rt arra, hogy a korm\u00e1ny v\u00e1rja az Eur\u00f3pai Gy\u00f3gyszer\u00fcgyn\u00f6ks\u00e9g (EMA) aj\u00e1nl\u00e1s\u00e1t az 5-11 \u00e9ves koroszt\u00e1ly olthat\u00f3s\u00e1g\u00e1r\u00f3l, \u00e9s ha a Pfizer-vakcin\u00e1ja megkapja az enged\u00e9lyt, Magyarorsz\u00e1g k\u00e9szen \u00e1ll arra, hogy elkezd\u0151dj\u00f6n az olt\u00e1si program abban a koroszt\u00e1lyban is.\n\u00a0\u00a0\u00a0\u00a0Galg\u00f3czi \u00c1gnes k\u00f6z\u00f6lte: elegend\u0151 vakcina \u00e1ll rendelkez\u00e9sre, Magyarorsz\u00e1g a gyerekeknek k\u00fcl\u00f6n lek\u00f6t\u00f6tt olt\u00f3anyagot.\n\u00a0\u00a0\u00a0\u00a0\"Az olt\u00e1s az egyetlen hat\u00e9kony fegyver a j\u00e1rv\u00e1ny megf\u00e9kez\u00e9s\u00e9re\" - sz\u00f6gezte le.\n\nMTI 2021. november 25.\n\n"}]