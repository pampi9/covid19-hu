[{"date": "2021-11-23 18:13", "url": "https://koronavirus.gov.hu/cikkek/emmi-decembertol-vedettsegi-igazolvany-szukseges-kulsosoknek-koznevelesi-intezmenyekbe-valo", "h1": "EMMI: Decembert\u0151l v\u00e9detts\u00e9gi igazolv\u00e1ny sz\u00fcks\u00e9ges a \"k\u00fcls\u0151s\u00f6knek\" a k\u00f6znevel\u00e9si int\u00e9zm\u00e9nyekbe val\u00f3 bel\u00e9p\u00e9shez", "body": "\nA gyermekek, a pedag\u00f3gusok tov\u00e1bbi v\u00e9delme \u00e9s az oktat\u00e1s zavartalans\u00e1g \u00e9rdek\u00e9ben a \"k\u00fcls\u0151s\u00f6knek\" (pl. nem az iskola alkalmaz\u00e1s\u00e1ban \u00e1ll\u00f3 takar\u00edt\u00f3knak, b\u00fcf\u00e9seknek, sz\u00e1ll\u00edt\u00f3knak) decembert\u0151l v\u00e9detts\u00e9gi igazolv\u00e1ny sz\u00fcks\u00e9ges a k\u00f6znevel\u00e9si \u00e9s szakk\u00e9pz\u00e9si int\u00e9zm\u00e9nyekbe val\u00f3 bel\u00e9p\u00e9shez. A gyermekeket k\u00eds\u00e9r\u0151 sz\u00fcl\u0151k az int\u00e9zm\u00e9nyvezet\u0151 \u00e1ltal kijel\u00f6lt pontig l\u00e9phetnek be az int\u00e9zm\u00e9ny ter\u00fclet\u00e9re, aminek k\u00fcl\u00f6n\u00f6sen az \u00f3vod\u00e1k eset\u00e9n van jelent\u0151s\u00e9ge.\n\n\nAz err\u0151l kiadott miniszteri hat\u00e1rozat nem vonatkozik azokra sem, akik valamilyen vesz\u00e9lyelh\u00e1r\u00edt\u00e1s c\u00e9lj\u00e1val \u00e9rkeznek az int\u00e9zm\u00e9nybe. A maszkvisel\u00e9sre vonatkoz\u00f3 szab\u00e1lyokat a k\u00f6znevel\u00e9si int\u00e9zm\u00e9nyekben a korm\u00e1ny kor\u00e1bbi d\u00f6nt\u00e9se \u00e9rtelm\u00e9ben az int\u00e9zm\u00e9nyvezet\u0151k \u00e1llap\u00edthatj\u00e1k meg. A fenti \u00f3vint\u00e9zked\u00e9sek mellett tov\u00e1bbra is az olt\u00e1s felv\u00e9tele a legfontosabb a k\u00f6znevel\u00e9si int\u00e9zm\u00e9nyek pedag\u00f3gusai sz\u00e1m\u00e1ra is. A jogszab\u00e1ly \u00e9rtelm\u00e9ben az \u00e1llami fenntart\u00e1s\u00fa k\u00f6znevel\u00e9si int\u00e9zm\u00e9nyekben elv\u00e1rt a pedag\u00f3gusokt\u00f3l az olt\u00e1s felv\u00e9tele, hiszen a tan\u00e1rok sok emberrel, gyermekekkel \u00e9s sz\u00fcl\u0151kkel tal\u00e1lkoznak. Olt\u00e1suk saj\u00e1t eg\u00e9szs\u00e9g\u00fck \u00e9s m\u00e1sok v\u00e9delme \u00e9rdek\u00e9ben is fontos. A k\u00f6znevel\u00e9si int\u00e9zm\u00e9nyeket l\u00e1togat\u00f3 12 \u00e9v feletti koroszt\u00e1ly 51 %-a is m\u00e1r felvett az olt\u00e1st. Az olt\u00e1s felv\u00e9tel\u00e9re kiv\u00e1l\u00f3 lehet\u0151s\u00e9get k\u00edn\u00e1l mindenkinek az olt\u00e1si akci\u00f3h\u00e9t, melynek sor\u00e1n el\u0151zetes regisztr\u00e1ci\u00f3 n\u00e9lk\u00fcl is fel lehet venni az olt\u00e1st a k\u00f3rh\u00e1zi olt\u00f3pontokon.\n\u00a0\u00a0\u00a0\u00a0\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\nMTI 2021. november 23.\n\n"}]