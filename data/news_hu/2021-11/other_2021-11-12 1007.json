[{"date": "2021-11-12 10:07", "url": "https://koronavirus.gov.hu/cikkek/kasler-miklos-az-oltas-eletet-ment", "h1": "K\u00e1sler Mikl\u00f3s: az olt\u00e1s \u00e9letet ment", "body": "\nK\u00e1sler Mikl\u00f3s: c\u00e1folhatatlan kutat\u00e1si eredm\u00e9nyekkel tudjuk bizony\u00edtani azt, hogy az olt\u00e1s rendk\u00edv\u00fcl fontos, \u00e9letet ment - mondta el az EMMI minisztere az olt\u00f3anyagok hat\u00e1svizsg\u00e1lat\u00e1val kapcsolatos nyilatkozat\u00e1ban. K\u00e1sler Mikl\u00f3s az \u00c9letk\u00f6zelben vide\u00f3interj\u00faban arr\u00f3l besz\u00e9lt, hogy az idei \u00e9v elej\u00e9n elindult olt\u00f3anyag vizsg\u00e1lat bebizony\u00edtotta, hogy a Magyarorsz\u00e1gon alkalmazott mindegyik vizsg\u00e1lt vakcina hat\u00e9kony.\n\n\nA t\u00e1rcavezet\u0151 elmondta, hogy 2021. janu\u00e1r 22. \u00e9s j\u00fanius 10. k\u00f6z\u00f6tt 3,7 milli\u00f3 embert oltottak be, akiknek az adatait feldolgozt\u00e1k. Ennek alapj\u00e1n azt lehet mondani, hogy a fert\u0151z\u00e9s ellen Magyarorsz\u00e1gon haszn\u00e1lt vakcin\u00e1k 69 \u00e9s 88 sz\u00e1zal\u00e9k k\u00f6z\u00f6tt megv\u00e9dt\u00e9k az embereket.\n\nA hal\u00e1loz\u00e1s megel\u0151z\u00e9s\u00e9ben m\u00e9g magasabb hat\u00e9konys\u00e1got mutattak fel, mindegyik vakcina \u00e1tlagosan 88 \u00e9s 98 sz\u00e1zal\u00e9k k\u00f6z\u00f6tti m\u00e9rt\u00e9kben megel\u0151zte a betegs\u00e9g s\u00falyoss\u00e1 v\u00e1l\u00e1s\u00e1t, illetve a betegeink elveszt\u00e9s\u00e9t.\n\nVakcin\u00e1ci\u00f3val kb. 9500 emberi \u00e9letet lehetett megmenteni ebben az id\u0151szakban \u00e9s az \u00e9rintetteknek majdnem a fel\u00e9t a k\u00e9t keleti vakcina bead\u00e1sa mentette meg - emelte ki.\n\nA keleti vakcin\u00e1k ir\u00e1nti bizalom jelent\u0151sen javult a vil\u00e1gban, amit igazol, hogy az Egyes\u00fclt \u00c1llamok is lehet\u0151v\u00e9 tette a Sinopharm-mal oltott emberek amerikai beutaz\u00e1s\u00e1t - tette hozz\u00e1.\n\nArra a k\u00e9rd\u00e9sre, hogy a vakcin\u00e1k \u00e1ltal kifejtett immunit\u00e1s megfelel\u0151-e, K\u00e1sler Mikl\u00f3s elmondta, hogy a m\u00e1jusban kezdem\u00e9nyezett magyar kutat\u00e1s alapj\u00e1n el lehet mondani, hogy mindegyik vakcina eset\u00e9ben a sejtes immunit\u00e1s is \u00e9s a humor\u00e1lis immunit\u00e1s is, teh\u00e1t az ellenanyag szintn\u00f6veked\u00e9s is kimutathat\u00f3.\n\nA k\u00e9t komponens egym\u00e1ssal bizonyos m\u00e9rt\u00e9kig korrel\u00e1l, de nem felel meg az egyik a m\u00e1siknak, a kett\u0151t egy\u00fcttesen kell \u00e9rtelmezni - hangs\u00falyozta az orvos-miniszter.\n\nAz ellenanyagszint param\u00e9terei vagy a cellul\u00e1ris immunit\u00e1s adatai \u00f6nmagukban nem bizony\u00edtj\u00e1k a v\u00e9detts\u00e9get - sz\u00e1molt be a miniszter.\u00a0\u00a0Kiemelve, hogy egy kor\u00e1bbi - a t\u00e1rc\u00e1t\u00f3l f\u00fcggetlen - hossz\u00fa kamp\u00e1nyban bizonyos ellenanyag m\u00e9r\u00e9seket v\u00e9geztek.\n\nK\u00e1sler Mikl\u00f3s hozz\u00e1tette: ki lehet jelenteni, hogy az olt\u00e1sok ut\u00e1n az ellenanyag szintje n\u00f6vekszik, vakcin\u00e1nk\u00e9nt k\u00fcl\u00f6nb\u00f6z\u0151 m\u00e9rt\u00e9kben.\n\nJellemz\u0151, hogy els\u0151sorban az mRNS alap\u00fa vakcin\u00e1kn\u00e1l, teh\u00e1t a Pfizer \u00e9s Moderna est\u00e9ben az ellenanyagszint emelked\u00e9se gyors, viszont gyors a cs\u00f6kken\u00e9se is.\n\nEzzel szemben a vektor alap\u00fa vakcin\u00e1k, teh\u00e1t az Astrazeneca, Szputnyik \u00e9s a Sinopharm eset\u00e9ben ez az emelked\u00e9s hosszabb id\u0151n kereszt\u00fcl tart.\nA miniszter azt is megjegyezte, hogy az Astrazeneca m\u00e1sodik olt\u00e1sa ut\u00e1n az ellenanyag szint cs\u00f6kken, amib\u0151l az k\u00f6vetkezik, hogy az Astrazeneca-val tov\u00e1bbi olt\u00e1sokat elv\u00e9gezni nem c\u00e9lszer\u0171.\n\nAz EMMI t\u00e1rcavezet\u0151je kiemelte, hogy a Sinopharm vakcin\u00e1val t\u00f6rt\u00e9nt \u00e1tolt\u00e1s sz\u00e9lesebb spektrum\u00fa v\u00e9delmet biztos\u00edt, mint az \u00f6sszes t\u00f6bbi vakcina.\nA teljes immunit\u00e1s vizsg\u00e1lata sor\u00e1n bebizonyosodott az, hogy minden \u00e9letkorcsoportban jelent\u0151sen cs\u00f6kken az id\u0151 m\u00fal\u00e1s\u00e1val az immunv\u00e1lasz, ez\u00e9rt fontos a harmadik olt\u00e1s felv\u00e9tele.\n\nA kr\u00f3nikus betegs\u00e9gekben szenved\u0151k koronav\u00edrus kitetts\u00e9ge kapcs\u00e1n a miniszter arr\u00f3l sz\u00e1molt be, hogy az eredm\u00e9nyek alapj\u00e1n a koronav\u00edrus fert\u0151z\u00e9s hal\u00e1loz\u00e1s\u00e1ra els\u0151sorban a cukorbetegs\u00e9g jelent rendk\u00edv\u00fcli rizik\u00f3t.\nMagyarorsz\u00e1gon az emberek 8 sz\u00e1zal\u00e9ka szenved cukorbetegs\u00e9gben, ugyanakkor az elhal\u00e1lozottak harminch\u00e1rom sz\u00e1zal\u00e9ka volt cukorbeteg - r\u00e9szletezte a miniszter.\n\nDe nemcsak cukorbetegek, hanem m\u00e1s a kr\u00f3nikus betegs\u00e9gekben szenved\u0151k, - a kr\u00f3nikus t\u00fcd\u0151betegeket vagy sz\u00edv dekompenz\u00e1ltak is - kitettebbek a koronav\u00edrus fert\u0151z\u00e9snek.\n\nEz\u00e9rt nagyon l\u00e9nyeges az, hogy 2018-ban a magyar korm\u00e1ny elfogadta az \u00f6t nemzeti eg\u00e9szs\u00e9g\u00fcgyi programot, ami pontosan ezeknek a betegs\u00e9gcsoportoknak a komplex prevenci\u00f3j\u00e1t, diagnosztik\u00e1j\u00e1t, ter\u00e1pi\u00e1j\u00e1t, kutat\u00e1si lehet\u0151s\u00e9geit \u00e9s oktat\u00e1s\u00e1t t\u0171zt\u00e9k napirendre - emelte ki a miniszter.\n\nA hatodik nemzeti program, a Nemzeti Infektol\u00f3giai Program \u00e9ppen az\u00e9rt j\u00f6tt l\u00e9tre, hogy ha ism\u00e9tl\u0151dnek a bakteri\u00e1lis vagy v\u00edrusfert\u0151z\u00e9sek - ak\u00e1r pand\u00e9mia form\u00e1j\u00e1ban - arra is megfelel\u0151en fel legyen k\u00e9sz\u00fclve az orsz\u00e1g.\n\nAz interj\u00fa v\u00e9g\u00e9n a kutat\u00e1si eredm\u00e9nyeket \u00f6sszegezve K\u00e1sler Mikl\u00f3s miniszter elmondta, hogy az adatok igazolj\u00e1k azokat a d\u00f6nt\u00e9seket, amit az olt\u00e1si strat\u00e9gi\u00e1n\u00e1l, ezeknek az adatoknak \u00e9s t\u00e9nyeknek a hi\u00e1ny\u00e1ban is, az eddigi orvosi jud\u00edciumok alapj\u00e1n meghoztak.\n\u00a0\nMTI 2021. november 12.\n\u00a0\n\n"}]