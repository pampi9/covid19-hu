[{"date": "2021-11-25 09:40", "url": "https://koronavirus.gov.hu/cikkek/itm-decembertol-vedettsegi-igazolvany-belepo-szakkepzesi-intezmenyekbe", "h1": "ITM: decembert\u0151l v\u00e9detts\u00e9gi igazolv\u00e1ny a bel\u00e9p\u0151 a szakk\u00e9pz\u00e9si int\u00e9zm\u00e9nyekbe", "body": "\nAz innov\u00e1ci\u00f3s \u00e9s technol\u00f3giai miniszter egyedi hat\u00e1rozata \u00e9rtelm\u00e9ben 2021. december 1-j\u00e9t\u0151l csak v\u00e9detts\u00e9gi igazolv\u00e1nnyal lehet bel\u00e9pni a szakk\u00e9pz\u00e9si int\u00e9zm\u00e9nyekbe. E f\u0151szab\u00e1ly al\u00f3l term\u00e9szetesen mentes\u00fclnek a szakk\u00e9pz\u0151 iskol\u00e1kban, technikumokban foglalkoztatottak, oktat\u00f3k \u00e9s tanul\u00f3k - jelentette be Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra.\n\n\nA miniszt\u00e9rium cs\u00fct\u00f6rt\u00f6ki k\u00f6zlem\u00e9nye szerint a decembert\u0151l \u00e9rv\u00e9nyes hat\u00e1rozat \u00e9rtelm\u00e9ben az int\u00e9zm\u00e9nyekbe val\u00f3 bel\u00e9p\u00e9s v\u00e9detts\u00e9gi igazolv\u00e1ny (applik\u00e1ci\u00f3, uni\u00f3s digit\u00e1lis Covid-igazolv\u00e1ny, nemzetk\u00f6zi olt\u00e1si bizony\u00edtv\u00e1ny, v\u00e9detts\u00e9gi igazol\u00e1s) felmutat\u00e1s\u00e1hoz k\u00f6t\u00f6tt. Az el\u0151\u00edr\u00e1st a szakk\u00e9pz\u0151 int\u00e9zm\u00e9ny alkalmazottaira \u00e9s di\u00e1kjaira nem kell alkalmazni.\n\u00a0\u00a0\u00a0\u00a0A tanul\u00f3t k\u00eds\u00e9r\u0151 egy nagykor\u00fa szem\u00e9ly, p\u00e9ld\u00e1ul sz\u00fcl\u0151, nagysz\u00fcl\u0151 a v\u00e9detts\u00e9g igazol\u00e1sa n\u00e9lk\u00fcl csak az int\u00e9zm\u00e9nyvezet\u0151 \u00e1ltal meghat\u00e1rozott pontig mehet be az iskola ter\u00fclet\u00e9re - k\u00f6z\u00f6lte az ITM.\n\nMTI 2021. november 25.\n\n"}]