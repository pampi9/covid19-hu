[{"date": "2021-11-16 21:32", "url": "https://koronavirus.gov.hu/cikkek/varga-mihaly-10-pontban-foglalta-ossze-koltsegvetesi-politika-egyeves-eredmenyeit", "h1": "Varga Mih\u00e1ly 10 pontban foglalta \u00f6ssze a k\u00f6lts\u00e9gvet\u00e9si politika egy\u00e9ves eredm\u00e9nyeit", "body": "\nT\u00edz pontban foglalta \u00f6ssze a p\u00e9nz\u00fcgyminiszter a k\u00f6lts\u00e9gvet\u00e9si politika elm\u00falt egy \u00e9vi eredm\u00e9nyeit az Orsz\u00e1ggy\u0171l\u00e9s k\u00f6lts\u00e9gvet\u00e9si bizotts\u00e1g\u00e1ban. Varga Mih\u00e1ly egyebek mellett azt hangs\u00falyozta, hogy a magyar gazdas\u00e1gpolitika t\u00e1mogat\u00f3 maradt, \u00e9s seg\u00edts\u00e9get tudott ny\u00fajtani, jelent\u0151s er\u0151forr\u00e1sokat tudott mozg\u00f3s\u00edtani a gazdas\u00e1g \u00fajraind\u00edt\u00e1sa \u00e9rdek\u00e9ben.\n\n\u00a0 Varga Mih\u00e1ly keddi, \u00e9ves meghallgat\u00e1s\u00e1n az er\u0151s gazdas\u00e1gi n\u00f6veked\u00e9st t\u00e1mogat\u00f3 k\u00f6lts\u00e9gvet\u00e9si politik\u00e1t, a sikeres \u00e1llamad\u00f3ss\u00e1g-kezel\u00e9st, a magyar gazdas\u00e1g felmin\u0151s\u00edt\u00e9s\u00e9t, a versenyk\u00e9pess\u00e9g javul\u00e1s\u00e1t, a beruh\u00e1z\u00e1sok felfut\u00e1s\u00e1t, a b\u00e9remel\u00e9seket \u00e9s a nyugd\u00edjjuttat\u00e1sok n\u00f6vel\u00e9s\u00e9t emelte ki.\n\u00a0\u00a0\u00a0\u00a0Azt mondta, a gazdas\u00e1g \u00fajraind\u00edt\u00e1sa j\u00f3 p\u00e1ly\u00e1n van, \u00e9s a harmadik negyed\u00e9vi GDP-adatokkal \u00f6sszef\u00fcgg\u00e9sben lesz\u00f6gezte, \"a vil\u00e1gv\u00e1ls\u00e1g ut\u00e1n is Eur\u00f3pa egyik leggyorsabban b\u0151v\u00fcl\u0151 gazdas\u00e1ga a magyar. Hozz\u00e1tette, be\u00e9rnek a t\u00e1mogat\u00f3 k\u00f6lts\u00e9gvet\u00e9si politika, a gazdas\u00e1gv\u00e9delmi \u00e9s \u00fajraind\u00edt\u00e1si int\u00e9zked\u00e9sek eredm\u00e9nyei: tavaly 5,5 sz\u00e1zal\u00e9kpontot tett, id\u00e9n pedig 8,4 sz\u00e1zal\u00e9kpontot tesz hozz\u00e1 a k\u00f6lts\u00e9gvet\u00e9s a gazdas\u00e1g teljes\u00edtm\u00e9ny\u00e9hez.\n\u00a0\u00a0\u00a0\u00a0A k\u00f6lts\u00e9gvet\u00e9s j\u00f3 helyzet\u00e9t t\u00fckr\u00f6zi, hogy sem a v\u00e1ls\u00e1g elleni v\u00e9dekez\u00e9snek, sem az \u00fajraind\u00edt\u00e1snak, sem a gazdas\u00e1gv\u00e9delmi int\u00e9zked\u00e9seknek nem volt p\u00e9nz\u00fcgyi akad\u00e1lya - mondta, \u00e9s nagy eredm\u00e9nynek nevezte, hogy a 2008-2009-es kr\u00edzissel \u00f6sszevetve a mostani v\u00e1ls\u00e1gban a k\u00f6lts\u00e9gvet\u00e9s k\u00fcls\u0151 forr\u00e1sok n\u00e9lk\u00fcl tudott minden gond n\u00e9lk\u00fcl mozg\u00f3s\u00edtani a GDP 30 sz\u00e1zal\u00e9k\u00e1nak megfelel\u0151 \u00f6sszeget. A hi\u00e1ny nem l\u00f3g ki az uni\u00f3s sorb\u00f3l, alacsonyabb, mint az uni\u00f3s \u00e1tlag, 2020-ban \u00e9s v\u00e1rhat\u00f3an 2021-ben is - tette hozz\u00e1.\n\n\u00a0\u00a0\u00a0\u00a0A p\u00e9nz\u00fcgyminiszter sikeresnek nevezte az elm\u00falt egy \u00e9v \u00e1llamad\u00f3ss\u00e1g-kezel\u00e9s\u00e9t, amelyben jelent\u0151s eredm\u00e9nyk\u00e9nt 4-r\u0151l 6 \u00e9vre n\u0151tt az ad\u00f3ss\u00e1g futamideje \u00e9s javult a szerkezete is. Eur\u00f3p\u00e1ban itt a legnagyobb a lakoss\u00e1g r\u00e9szv\u00e9tele az \u00e1llamad\u00f3ss\u00e1g finansz\u00edroz\u00e1s\u00e1ban, az ad\u00f3ss\u00e1g negyed\u00e9t magyar emberek tartj\u00e1k k\u00e9zben, szemben a korm\u00e1nyv\u00e1lt\u00e1skori 3 sz\u00e1zal\u00e9kkal.\n\u00a0\u00a0\u00a0\u00a0A Moody's szeptemberi felmin\u0151s\u00edt\u00e9s\u00e9t is a jelent\u0151s eredm\u00e9nyek k\u00f6z\u00e9 sorolta Varga Mih\u00e1ly, megeml\u00edtve, hogy a v\u00e1ls\u00e1gban ink\u00e1bb lemin\u0151s\u00edt\u00e9sek voltak a jellemz\u0151ek. A felmin\u0151s\u00edt\u00e9s azt \u00fczeni, hogy stabil a magyar \u00e1llamh\u00e1ztart\u00e1s - sz\u00f6gezte le.\n\u00a0\u00a0\u00a0\u00a0A hat\u00e9konys\u00e1g, versenyk\u00e9pess\u00e9gn\u00f6vel\u00e9s az elm\u00falt egy \u00e9vben is fontos maradt, \u00e9s komoly, de nem el\u00e9gs\u00e9ges eredm\u00e9ny, hogy a sv\u00e1jci IMD int\u00e9zet rangsor\u00e1ban az orsz\u00e1g 5 helyet tudott el\u0151rel\u00e9pni. Ezzel el\u00e9rt\u00fck a 2. helyet a visegr\u00e1di orsz\u00e1gok k\u00f6z\u00f6tt, de a glob\u00e1lis 42. helyr\u0151l feljebb kell l\u00e9pni - fogalmazott.\n\n\u00a0\u00a0\u00a0\u00a0A p\u00e9nz\u00fcgyminiszter besz\u00e9lt az ad\u00f3cs\u00f6kkent\u00e9sekr\u0151l, elmondta, hogy id\u00e9n \u00e9s j\u00f6v\u0151re k\u00e9tezermilli\u00e1rd forintnyi ad\u00f3cs\u00f6kkent\u00e9s fog megval\u00f3sulni, \u00e9s eml\u00e9keztetett a munkav\u00e1llal\u00f3kkal \u00e9s a munk\u00e1ltat\u00f3kkal k\u00f6t\u00f6tt b\u00e9rmeg\u00e1llapod\u00e1sra, amelynek r\u00e9szek\u00e9nt a munkaad\u00f3k terhei 4 sz\u00e1zal\u00e9kponttal cs\u00f6kkenek. Megeml\u00edtette a csal\u00e1di ad\u00f3visszat\u00e9r\u00edt\u00e9s 600 milli\u00e1rd forintos \u00f6sszeg\u00e9t \u00e9s a 25 \u00e9v alattiak szja-mentess\u00e9g\u00e9t, amely 140 milli\u00e1rd forintot hagy a fiatalokn\u00e1l. A szoch\u00f3 \u00e9s a szakk\u00e9pz\u00e9si j\u00e1rul\u00e9k cs\u00f6kkent\u00e9se tov\u00e1bbi, mintegy 600 milli\u00e1rd forintot jelent.\n\u00a0\u00a0\u00a0\u00a0A 27 sz\u00e1zal\u00e9kos beruh\u00e1z\u00e1si r\u00e1ta a legmagasabb az EU-n bel\u00fcl Magyarorsz\u00e1gon - emelte ki Varga Mih\u00e1ly, \u00e9s megeml\u00edtette az ehhez forr\u00e1sokat biztos\u00edt\u00f3 Ginop -forr\u00e1sokat, amelyek 420 milli\u00e1rd forinttal seg\u00edtett\u00e9k tavaly a gazdas\u00e1gv\u00e9delmet, \u00e9s eml\u00e9keztetett a Ginop plusz elind\u00edt\u00e1s\u00e1ra, amelynek 540 milli\u00e1rd forintos keret\u00e9b\u0151l 240 milli\u00e1rd forintra m\u00e1r a d\u00f6nt\u00e9s is megsz\u00fcletett.\n\n\u00a0\u00a0\u00a0\u00a0Besz\u00e9lt a jelent\u0151s b\u00e9remel\u00e9sr\u0151l az eg\u00e9sz\u00e9g\u00fcgyben, \u00e9s megeml\u00edtette a nyugd\u00edjjuttat\u00e1sok emel\u00e9s\u00e9t is. Varga Mih\u00e1ly azt mondta, fontos a nyugd\u00edjasok v\u00e9delme, \u00e9s az \"hogy id\u0151s honfit\u00e1rsaink \u00e9rezz\u00e9k, hogy ebben az id\u0151szakban is gondolunk r\u00e1juk\". Ez\u00e9rt 2, 6 milli\u00f3 nyugd\u00edjas minden eddigin\u00e9l magasabb nyugd\u00edjpr\u00e9miumot kapott, 100 ezer forint k\u00f6r\u00fcli plusz juttat\u00e1st, ami 250 milli\u00e1rd forintba ker\u00fclt. \"J\u00f6v\u0151re pedig teljes eg\u00e9sz\u00e9ben visszaadjuk a baloldal \u00e1ltal elvett 13. havi nyugd\u00edjat, ami 320 milli\u00e1rd forintot jelent\" - jelentette ki.\n\u00a0\u00a0\u00a0\u00a0A b\u00e9remel\u00e9sek m\u00e9rt\u00e9k\u00e9t \u00e9rz\u00e9keltetve p\u00e9ldak\u00e9nt eml\u00edtette, hogy az eg\u00e9szs\u00e9g\u00fcgyi b\u00e9rekre ford\u00edtott forr\u00e1sok \u00f6sszege a 2010-eshez k\u00e9pest 2,5 -szeres\u00e9re emelkedett, \u00e9s kit\u00e9rt arra is, hogy m\u00edg a 2010-es korm\u00e1nyv\u00e1lt\u00e1s el\u0151tt az \u00e1tlagb\u00e9r 200 ezer forint k\u00f6r\u00fcl volt, az idei b\u00e9rmeg\u00e1llapod\u00e1s alapj\u00e1n a minim\u00e1lb\u00e9r lesz ekkora. 2010-hez k\u00e9pest minden b\u00e9r jelleg\u0171 kiad\u00e1s 85 sz\u00e1zal\u00e9kkal n\u0151tt - ismertette.\n\u00a0\u00a0\u00a0\u00a0Tizedik pontk\u00e9nt a hat\u00e1rv\u00e9delmi kiad\u00e1sokr\u00f3l besz\u00e9lt a p\u00e9nz\u00fcgyminiszter. Ismertette, hogy 2015 \u00f3ta a magyar k\u00f6lts\u00e9gvet\u00e9s 590 milli\u00e1rd forintot ford\u00edtott az eur\u00f3pai uni\u00f3 \u00e9s a magyar hat\u00e1r v\u00e9delm\u00e9re, \u00e9s nehezm\u00e9nyezte, hogy Br\u00fcsszel az \u00f6sszegnek csup\u00e1n 1 sz\u00e1zal\u00e9k\u00e1t finansz\u00edrozta eddig.\nMTI\n\n"}]