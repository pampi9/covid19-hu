[{"date": "2021-11-18 16:24", "url": "https://koronavirus.gov.hu/cikkek/gulyas-szombattol-zart-terekben-kotelezo-maszk-", "h1": "Guly\u00e1s: szombatt\u00f3l z\u00e1rt terekben k\u00f6telez\u0151 a maszk", "body": "\nSzombatt\u00f3l ism\u00e9t k\u00f6telez\u0151v\u00e9 tette a korm\u00e1ny a z\u00e1rt terekben a maszkhaszn\u00e1latot - jelentette be a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n Budapesten a korm\u00e1nyinf\u00f3n. Guly\u00e1s Gergely k\u00f6z\u00f6lte, hogy a korm\u00e1ny mindenkinek javasolja a harmadik meger\u0151s\u00edt\u0151 olt\u00e1st. Besz\u00e1molt arr\u00f3l is, hogy a j\u00f6v\u0151 h\u00e9ten, november 22. \u00e9s 28. k\u00f6z\u00f6tt Olt\u00e1si akci\u00f3h\u00e9t lesz az \u00e1toltotts\u00e1g n\u00f6vel\u00e9se \u00e9s a koronav\u00edrus-j\u00e1rv\u00e1ny megf\u00e9kez\u00e9se \u00e9rdek\u00e9ben.\n\n\nSzombatt\u00f3l visszat\u00e9r a maszkvisel\u00e9s, k\u00f6telez\u0151 a harmadik olt\u00e1s az eg\u00e9szs\u00e9g\u00fcgyi dolgoz\u00f3knak\nGuly\u00e1s Gergely k\u00f6z\u00f6lte azt is, hogy k\u00f6telez\u0151v\u00e9 tett\u00e9k a koronav\u00edrus elleni harmadik olt\u00e1st az eg\u00e9szs\u00e9g\u00fcgyi dolgoz\u00f3knak. Ennek elrendel\u00e9s\u00e9t tervezik az \u00e1llamigazgat\u00e1sban is, mivel az \u00e1llam igyekszik j\u00f3 p\u00e9ld\u00e1val el\u00f6l j\u00e1rni - jegyezte meg.\n\u00a0\u00a0\u00a0\u00a0Hozz\u00e1tette: tov\u00e1bbra is v\u00e9detts\u00e9gi igazolv\u00e1nnyal lehet l\u00e1togatni az \u00f6tsz\u00e1z f\u0151n\u00e9l nagyobb rendezv\u00e9nyeket.\n\u00a0\u00a0\u00a0\u00a0K\u00f6telez\u0151 a maszk haszn\u00e1lata p\u00e9ld\u00e1ul az \u00fczletekben v\u00e1s\u00e1rl\u00e1skor, a bev\u00e1s\u00e1rl\u00f3k\u00f6zpontokban, a lev\u00e9lt\u00e1rakban, a m\u00fazeumokban, a sz\u00ednh\u00e1zakban, mozikban, illetve a k\u00f6zigazgat\u00e1si szerv \u00fcgyfelek r\u00e9sz\u00e9re nyitva \u00e1ll\u00f3 ter\u00fclet\u00e9n - sorolta.\n\u00a0\u00a0\u00a0\u00a0Eml\u00e9keztetett arra, hogy m\u00e1r kor\u00e1bban d\u00f6nt\u00f6ttek a k\u00f6telez\u0151 maszkhaszn\u00e1latr\u00f3l a t\u00f6megk\u00f6zleked\u00e9sben, s ez tov\u00e1bbra is fennmarad.\n\u00a0\u00a0\u00a0\u00a0A szolg\u00e1ltat\u00e1sokr\u00f3l azt mondta, mindenhol k\u00f6telez\u0151 a maszk visel\u00e9se, ahol egy \u00fczlethelyis\u00e9gben rendszeresen \u00f6t f\u0151n\u00e9l t\u00f6bben tart\u00f3zkodnak. Az iskol\u00e1kban az igazgat\u00f3kat jogos\u00edtj\u00e1k fel, hogy d\u00f6ntsenek a maszkvisel\u00e9sr\u0151l - ismertette.\n\u00a0\u00a0\u00a0\u00a0A maszkhaszn\u00e1lat al\u00f3l kiv\u00e9telt jelentenek az irod\u00e1k \u00e9s a sportol\u00e1s c\u00e9lj\u00e1ra szolg\u00e1l\u00f3 helyis\u00e9gek - mondta.\nAz olt\u00e1s a leger\u0151sebb v\u00e9delem a v\u00edrus ellen\n\n\u00a0\u00a0\u00a0\u00a0A miniszter a friss j\u00e1rv\u00e1nyadatokat ismertetve azt mondta, a matematikusok el\u0151rejelz\u00e9sei szerint november v\u00e9g\u00e9n, december elej\u00e9n tet\u0151zhet a koronav\u00edrus-j\u00e1rv\u00e1ny negyedik hull\u00e1ma. Minden ilyen el\u0151rejelz\u00e9s kock\u00e1zatos, de sokan azt mondj\u00e1k, hogy m\u00e1r egy h\u00e9ten bel\u00fcl tet\u0151zhet a j\u00e1rv\u00e1ny - jelezte.\n\u00a0\u00a0\u00a0\u00a0Elmondta, a szakemberek tov\u00e1bbra is azt er\u0151s\u00edtik meg, hogy \u00e9rdemi v\u00e9detts\u00e9get a koronav\u00edrussal - k\u00fcl\u00f6n\u00f6sen annak delta vari\u00e1ns\u00e1val - szemben csak \u00e9s kiz\u00e1r\u00f3lag az olt\u00e1s ad. Regisztr\u00e1ci\u00f3 olt\u00e1sra: www.vakcinainfo.gov.hu\u00a0 Szerinte ezt igazolj\u00e1k a nemzetk\u00f6zi tapasztalatok is. Azt l\u00e1tj\u00e1k - folytatta -, azokban az orsz\u00e1gokban siker\u00fclt megf\u00e9kezni a v\u00edrus terjed\u00e9s\u00e9t, ahol a m\u00e1sodik olt\u00e1st harmadik is k\u00f6vette. A miniszter p\u00e9ldak\u00e9nt Izraelt \u00e9s az Egyes\u00fclt \u00c1llamokat eml\u00edtette.\nMindenkinek aj\u00e1nlott a meger\u0151s\u00edt\u0151 harmadik olt\u00e1s\n\n\u00a0\u00a0\u00a0\u00a0Azt mondta, a korm\u00e1ny mindenkinek javasolja a harmadik olt\u00e1st, ezt felvenni a negyedik h\u00f3napt\u00f3l lehet, de hat h\u00f3nap ut\u00e1n indokolt.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, minden eddigi felm\u00e9r\u00e9s szerint hat h\u00f3nap eltelt\u00e9vel a k\u00e9t olt\u00e1s \u00e1ltali v\u00e9detts\u00e9g m\u00e9rs\u00e9kl\u0151dik.\u00a0Id\u0151pontfoglal\u00e1s regisztr\u00e1ltaknak olt\u00e1sra: www.eeeszt.gov.hu\nAz oltatlanok nemcsak magukat teszik ki nagy vesz\u00e9lynek\n\n\u00a0\u00a0\u00a0\u00a0Kijelentette: a j\u00e1rv\u00e1nyt akkor lehet meg\u00e1ll\u00edtani, ha mindenki beoltatja mag\u00e1t. Ha mindenki megteszi ezt, akkor a negyedik lehet a j\u00e1rv\u00e1ny utols\u00f3 hull\u00e1ma, ha nem, akkor \u00fajabb \u00e9s \u00fajabb hull\u00e1mokra kell sz\u00e1m\u00edtani - f\u0171zte hozz\u00e1.\n\u00a0\u00a0\u00a0\u00a0Szavai szerint azok, akik nem oltatj\u00e1k be magukat, saj\u00e1t \u00e9let\u00fck mellett m\u00e1sok eg\u00e9szs\u00e9g\u00e9t, \u00e9let\u00e9t is vesz\u00e9lyeztetik, ez\u00e9rt volt k\u00e9nytelen a korm\u00e1ny a k\u00f6telez\u0151 maszkhaszn\u00e1latr\u00f3l d\u00f6nteni.\nH\u00e9tf\u0151n indul az Olt\u00e1si akci\u00f3h\u00e9t\n\n\u00a0\u00a0\u00a0\u00a0Besz\u00e1molt arr\u00f3l is, hogy a j\u00f6v\u0151 h\u00e9ten, november 22. \u00e9s 28. k\u00f6z\u00f6tt olt\u00e1si akci\u00f3h\u00e9t lesz az \u00e1toltotts\u00e1g n\u00f6vel\u00e9se \u00e9s a koronav\u00edrus-j\u00e1rv\u00e1ny megf\u00e9kez\u00e9se \u00e9rdek\u00e9ben. K\u00f3rh\u00e1zi olt\u00f3pontokon lesz lehet\u0151s\u00e9g a koronav\u00edrus elleni olt\u00e1s felv\u00e9tel\u00e9re - mondta, jelezve, ezzel seg\u00edten\u00e9k azok helyzet\u00e9t is, akiknek a munkaad\u00f3ja k\u00f6telez\u0151en el\u0151\u00edrta az olt\u00e1st.\n\u00a0\u00a0\u00a0\u00a0Hozz\u00e1tette: 101 megyei \u00e9s v\u00e1rosi k\u00f3rh\u00e1zban v\u00e1rj\u00e1k az olt\u00e1st felvenni akar\u00f3kat reggel 7 \u00e9s este 7 k\u00f6z\u00f6tt. A k\u00f3rh\u00e1zak emelt kapacit\u00e1ssal k\u00e9sz\u00fclnek, Budapesten pedig k\u00fcl\u00f6n\u00f6sen nagy m\u00e9rt\u00e9kben emelik az olt\u00f3pontok sz\u00e1m\u00e1t; egyes megy\u00e9kben szakrendel\u0151kben is el\u00e9rhet\u0151 lesz a vakcina - mondta.\n\u00a0\u00a0\u00a0\u00a0Aki az olt\u00f3ponton jelentkezik, minden el\u0151zetes regisztr\u00e1ci\u00f3 n\u00e9lk\u00fcl azonnal megkapja az olt\u00e1st, legyen az az els\u0151, a m\u00e1sodik, vagy a harmadik - k\u00f6z\u00f6lte.\n\u00a0\u00a0\u00a0\u00a0Guly\u00e1s Gergely elmondta, \u00f6tf\u00e9le vakcina \u00e1ll rendelkez\u00e9sre: Pfizer, Moderna, AstraZeneca, Janssen \u00e9s Sinopharm.\n\u00a0\u00a0\u00a0\u00a0A Szputnyik az egyetlen, ami elfogyott, minden m\u00e1s olt\u00e1s b\u0151s\u00e9gesen van - tette hozz\u00e1.\n\u00a0\u00a0\u00a0\u00a0\u00dagy fogalmazott, \"mindenkit arra k\u00e9r\u00fcnk, hogy \u00e9rezze \u00e1t azt a felel\u0151ss\u00e9get, hogy nemcsak a saj\u00e1t szem\u00e9lyes eg\u00e9szs\u00e9g\u00e9\u00e9rt felel az olt\u00e1s felv\u00e9tel\u00e9r\u0151l hozott d\u00f6nt\u00e9s sor\u00e1n, hanem m\u00e1sok eg\u00e9szs\u00e9g\u00e9t is akkor tudja a legnagyobb val\u00f3sz\u00edn\u0171s\u00e9ggel megk\u00edm\u00e9lni, ha beoltatja mag\u00e1t\".\u00a0Tov\u00e1bbi r\u00e9szletek az Olt\u00e1si akci\u00f3h\u00e9tr\u0151l \u00e9s az olt\u00f3pontokr\u00f3l: https://koronavirus.gov.hu/cikkek/gyorgy-istvan-oltasi-akciohet-indul-hetfon-\nA kisv\u00e1llalkoz\u00f3kra is kiterjesztj\u00fck a rezsics\u00f6kkent\u00e9st\n\n\u00a0\u00a0\u00a0\u00a0A miniszter arr\u00f3l is besz\u00e9lt, hogy am\u00edg polg\u00e1ri korm\u00e1ny van, addig rezsics\u00f6kkent\u00e9s is van, \u00e9s ennek m\u00e1r a kisv\u00e1llalkoz\u00f3k is a r\u00e9szesei.\n\u00a0\u00a0\u00a0\u00a0A t\u00e1rcavezet\u0151 kiemelte: \u00f6r\u00f6mmel l\u00e1tj\u00e1k, hogy a benzinkutakon az \u00e1rcs\u00f6kken\u00e9s mindenhol megt\u00f6rt\u00e9nt, a hat\u00f3s\u00e1gok egyel\u0151re nem tal\u00e1ltak olyan kutat, amelyik ne tartotta volna mag\u00e1t az int\u00e9zked\u00e9shez. Szerd\u00e1t\u00f3l a NAV mobil laborokkal igyekszik kisz\u0171rni azokat a helyeket, ahol esetlegesen rontottak az \u00fczemanyag min\u0151s\u00e9g\u00e9n - k\u00f6z\u00f6lte.\n\u00a0\u00a0\u00a0\u00a0Hangs\u00falyozta: a kisv\u00e1llalkoz\u00f3knak is megnyitj\u00e1k a lehet\u0151s\u00e9get, hogy bel\u00e9phetnek az egyetemes szolg\u00e1ltat\u00f3i k\u00f6rbe, \u00edgy \u0151k is a rezsics\u00f6kkentett \u00e1rat fizethetik az energi\u00e1\u00e9rt. A rezsics\u00f6kkent\u00e9s \u00e9s az \u00fczemanyagok \u00e1r\u00e1nak cs\u00f6kkent\u00e9se is hozz\u00e1j\u00e1rulhat az infl\u00e1ci\u00f3 f\u00e9ken tart\u00e1s\u00e1hoz - v\u00e9lekedett Guly\u00e1s Gergely.\n\nMTI 2021. november 18.\n\u00a0\n\u00a0\n\n"}]