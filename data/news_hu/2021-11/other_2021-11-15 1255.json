[{"date": "2021-11-15 12:55", "url": "https://koronavirus.gov.hu/cikkek/orban-viktor-mindenkinek-reszesulnie-kell-novekedesbol", "h1": "Orb\u00e1n Viktor: mindenkinek r\u00e9szes\u00fclnie kell a n\u00f6veked\u00e9sb\u0151l", "body": "\nA n\u00f6veked\u00e9s k\u00f6z\u00f6s magyar siker, ez\u00e9rt mindenkinek r\u00e9szes\u00fclnie kell bel\u0151le - mondta Orb\u00e1n Viktor minisztereln\u00f6k a b\u00e9rmeg\u00e1llapod\u00e1s al\u00e1\u00edr\u00e1sakor h\u00e9tf\u0151n Budapesten.\n\n\nA Karmelita kolostorban tartott esem\u00e9nyen a dokumentum \u00fcnnep\u00e9lyes al\u00e1\u00edr\u00e1sakor kifejtette: a korm\u00e1nyz\u00e1suk kezdetekor a legfontosabb v\u00e1llal\u00e1suk az volt, hogy l\u00e9trehozzanak a munkaalap\u00fa gazdas\u00e1got. Ha munka van, minden van, ez volt a kiindul\u00f3pont - id\u00e9zte fel.\n\u00a0\u00a0\u00a0\u00a0Megjegyezte: folyamatosan cs\u00f6kkentik a munk\u00e1t terhel\u0151 ad\u00f3kat, 2010 \u00f3ta negyed\u00e9vel cs\u00f6kkent a munk\u00e1t terhel\u0151 ad\u00f3k m\u00e9rt\u00e9ke Magyarorsz\u00e1gon.\n\u00a0\u00a0\u00a0\u00a0A minisztereln\u00f6k kiemelte: a minim\u00e1lb\u00e9r legal\u00e1bb h\u00e1romt\u00e9nyez\u0151s egyenlet, vannak a munkav\u00e1llal\u00f3k, akik magasabb fizet\u00e9st szeretn\u00e9nek, a munkaad\u00f3k, akik meg akarj\u00e1k \u0151rizni a versenyk\u00e9pess\u00e9g\u00fcket \u00e9s van a korm\u00e1nyzat, amelynek az a k\u00f6teless\u00e9ge, hogy az orsz\u00e1g p\u00e9nz\u00fcgyeit rendben tartsa. Ahhoz, hogy a b\u00e9rek n\u00f6vekedjenek, a versenyk\u00e9pess\u00e9g megmaradjon \u00e9s a p\u00e9nz\u00fcgyek is rendben legyenek, bel\u00e1t\u00e1sra van sz\u00fcks\u00e9g -\u00a0\u00a0mondta.\n\u00a0\u00a0\u00a0\u00a0Hangs\u00falyozta: 2010 ut\u00e1n bel\u00e1tt\u00e1k, hogy nem ideol\u00f3giai okoskod\u00e1sra van sz\u00fcks\u00e9g, hanem az emberek k\u00e9pviselet\u00e9t kell a korm\u00e1nyz\u00e1s k\u00f6z\u00e9ppontj\u00e1ba tenni \u00e9s akkor megvan a k\u00f6z\u00f6s alap, amelyr\u0151l l\u00e9trehozhat\u00f3 a szakszervezetek \u00e9s a munkaad\u00f3k meg\u00e1llapod\u00e1sa.\n\u00a0\u00a0\u00a0\u00a0A korm\u00e1nyf\u0151 kit\u00e9rt r\u00e1: van egy robosztus gazdas\u00e1gi n\u00f6veked\u00e9s, Eur\u00f3p\u00e1ban az egyik legnagyobb, em\u00f6g\u00f6tt komoly munka van. Ez a n\u00f6veked\u00e9s minden magyar k\u00f6z\u00f6s sikere, ez\u00e9rt mindenki r\u00e9szes\u00fclni fog bel\u0151le, m\u00e9g a nyugd\u00edjasok is - jelentette ki.\n\u00a0\u00a0\u00a0\u00a0K\u00f6z\u00f6lte: a garant\u00e1lt b\u00e9rminimum 260 ezer forint lesz, a minim\u00e1lb\u00e9r pedig 200 ezer forint. A minim\u00e1lb\u00e9rrel egy\u00fctt a k\u00f6zmunka b\u00e9re is jelent\u0151s m\u00e9rt\u00e9kben emelkedik - tette hozz\u00e1.\n\u00a0\u00a0\u00a0\u00a0\u00dagy fogalmazott, a munka j\u00f3 dolog, felt\u00e9ve, ha tisztess\u00e9gesen megfizetik. 2002 \u00e9s 2010 k\u00f6z\u00f6tt 2 sz\u00e1zal\u00e9kkal cs\u00f6kkent a minim\u00e1lb\u00e9r re\u00e1l\u00e9rt\u00e9ke Magyarorsz\u00e1gon, mik\u00f6zben a t\u00f6bbi V4-es orsz\u00e1gban ugyanez a mutat\u00f3 plusz 30 sz\u00e1zal\u00e9k volt - mondta.\n\u00a0\u00a0\u00a0\u00a0Hangs\u00falyozta: 2010 ut\u00e1n a legfontosabb feladat az volt, hogy szak\u00edtsanak az alacsony minim\u00e1lb\u00e9r gyakorlat\u00e1val, seg\u00e9ly helyett munk\u00e1t k\u00edn\u00e1ljanak, hogy mindenki, aki tud, dolgozhasson \u00e9s a munk\u00e1t ne csak erk\u00f6lcsi, hanem anyagi \u00e9rtelemben is becs\u00fclj\u00e9k meg.\n\u00a0\u00a0\u00a0\u00a0Elmondta: ennek a megk\u00f6zel\u00edt\u00e9snek a siker\u00e9t az bizony\u00edtja, hogy az elm\u00falt 12 \u00e9vben \u00f6sszesen 172 sz\u00e1zal\u00e9kos volt a minim\u00e1lb\u00e9r n\u00f6veked\u00e9se, ez a magyar szakszervezeti mozgalom legnagyobb sikere. Az, hogy mindenki dolgozhat, a munkaad\u00f3k legnagyobb sikere \u00e9s hogy k\u00f6zben a p\u00e9nz\u00fcgyek, az \u00e1llamh\u00e1ztart\u00e1s rendben van, a korm\u00e1ny sikere - sorolta.\n\u00a0\u00a0\u00a0\u00a0Orb\u00e1n Viktor szerint minden b\u00e9rmeg\u00e1llapod\u00e1snak a velej\u00e1r\u00f3ja nemcsak a minim\u00e1lb\u00e9rek emelked\u00e9se, hanem a munk\u00e1ltat\u00f3kat terhel\u0151 ad\u00f3k \u00e9s j\u00e1rul\u00e9kok cs\u00f6kkent\u00e9se is. Ha cs\u00f6kkentik az ad\u00f3kat, akkor a v\u00e1llalkoz\u00f3k ezt a p\u00e9nzt a munk\u00e1soknak adhatj\u00e1k, t\u00f6bb marad a v\u00e1llalkoz\u00e1sokn\u00e1l, ez\u00e9rt t\u00f6bb maradhat a csal\u00e1dokn\u00e1l - mutatott r\u00e1.\n\u00a0\u00a0\u00a0\u00a0\u00dagy v\u00e9lte, ebb\u0151l a p\u00e9nzb\u0151l \u00fajabb munkahelyek \u00e9s emelked\u0151 fizet\u00e9sek lesznek, amelyek v\u00e9gs\u0151 soron tov\u00e1bb n\u00f6velik a gazdas\u00e1gi teljes\u00edtm\u00e9nyt. Az eg\u00e9sz mostani munkaalap\u00fa gazdas\u00e1gnak az archim\u00e9deszi pontja a versenyk\u00e9pess\u00e9get jav\u00edtani tud\u00f3 ad\u00f3rendszer, az ad\u00f3cs\u00f6kkent\u00e9sekkel teremtett\u00e9k meg a lehet\u0151s\u00e9g\u00e9t annak, hogy minden \u00e9vben arr\u00f3l besz\u00e9lhessenek, hogy mennyivel tudj\u00e1k emelni a b\u00e9reket - magyar\u00e1zta.\n\u00a0\u00a0\u00a0\u00a0A minisztereln\u00f6k arr\u00f3l is besz\u00e9lt, hogy a korm\u00e1ny sz\u00f6vets\u00e9get aj\u00e1nlott a szakszervezeteknek \u00e9s a munkaad\u00f3knak, \"a cselekv\u00e9s sz\u00f6vets\u00e9g\u00e9t aj\u00e1nlottuk a munka vil\u00e1g\u00e1nak\". A minim\u00e1lb\u00e9r \u00e9s a garant\u00e1lt b\u00e9rminimum emel\u00e9se felfel\u00e9 hajtja az \u00e1tlagb\u00e9reket is, ez\u00e9rt a mai h\u00edr nemcsak a minim\u00e1lb\u00e9rb\u0151l \u00e9s a garant\u00e1lt b\u00e9rminimumb\u00f3l \u00e9l\u0151knek j\u00f3 h\u00edr, hanem mindenkinek, aki dolgozik - mutatott r\u00e1.\n\n\n\u00a0\u00a0\u00a0\u00a0Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter hangs\u00falyozta: rendk\u00edv\u00fcli eredm\u00e9nyeket \u00e9rtek el az elm\u00falt id\u0151ben, mert a magyarok nem seg\u00e9lyb\u0151l, hanem munk\u00e1b\u00f3l akarnak meg\u00e9lni. A j\u00e1rv\u00e1ny alatt is \u00e9rtek el eredm\u00e9nyeket, \u00fagy t\u0171nik, a korm\u00e1ny int\u00e9zked\u00e9sei m\u0171k\u00f6dnek, a magyar gazdas\u00e1g ism\u00e9t a legjobban teljes\u00edt\u0151k k\u00f6z\u00f6tt van - mutatott r\u00e1. Hozz\u00e1tette: a foglalkoztatotts\u00e1g is kiheverte a v\u00e1ls\u00e1got.\n\u00a0\u00a0\u00a0\u00a0Megjegyezte: a magyar munkan\u00e9lk\u00fclis\u00e9gi r\u00e1ta a legalacsonyabbak k\u00f6z\u00f6tt van az EU-ban.\n\u00a0\u00a0\u00a0\u00a0K\u00f6z\u00f6lte: a b\u00e9rek 2010 \u00f3ta folyamatosan emelkednek, ebben a j\u00e1rv\u00e1nyhelyzet sem okozott t\u00f6r\u00e9st. Jelent\u0151s ig\u00e9ny mutatkozott a legkisebb fizet\u00e9sek emel\u00e9s\u00e9re, a minm\u00e1lb\u00e9r emel\u00e9s\u00e9t az emberek is t\u00e1mogatj\u00e1k - magyar\u00e1zta.\n\u00a0\u00a0\u00a0\u00a0Azt mondta: ezzel a dolgoz\u00f3k megbecs\u00fclts\u00e9g\u00e9r\u0151l sz\u00f3l\u00f3 int\u00e9zked\u00e9ssel a gazdas\u00e1g n\u00f6veked\u00e9s\u00e9b\u0151l m\u00e9g jobban r\u00e9szes\u00fclhetnek a magyar csal\u00e1dok. A foglalkoztat\u00f3k megfelel\u0151 ellent\u00e9telez\u00e9s\u00e9t pedig az ad\u00f3terhek cs\u00f6kkent\u00e9se szolg\u00e1lja - k\u00f6z\u00f6lte.\n\u00a0\u00a0\u00a0\u00a0Palkovics Imre, a Munk\u00e1stan\u00e1csok Orsz\u00e1gos Sz\u00f6vets\u00e9g\u00e9nek eln\u00f6ke kiemelte: fontos volt a minim\u00e1lb\u00e9r emel\u00e9se az\u00e9rt is, hogy ne szakadjon le t\u00fals\u00e1gosan az \u00e1tlagkeresett\u0151l. Ha van \u00e9rdemi egyeztet\u00e9s, van komoly eredm\u00e9ny is - jelentette ki.\n\u00a0\u00a0\u00a0\u00a0K\u00f6z\u00f6lte: minim\u00e1lb\u00e9r\u00e9rt 300 ezer ember dolgozik, a szakmunk\u00e1s b\u00e9rminimum 800 ezer embert \u00e9rint.\n\u00a0\u00a0\u00a0\u00a0Kit\u00e9rt r\u00e1: olyan meg\u00e1llapod\u00e1si modellt dolgoznak ki, amely kisz\u00e1m\u00edthat\u00f3 a munkav\u00e1llal\u00f3knak \u00e9s a munkaad\u00f3knak is.\n\u00a0\u00a0\u00a0\u00a0Rolek Ferenc, Munkaad\u00f3k \u00e9s Gy\u00e1riparosok Orsz\u00e1gos Sz\u00f6vets\u00e9g\u00e9nek aleln\u00f6ke arr\u00f3l besz\u00e9lt, hogy optimist\u00e1k ezzel a meg\u00e1llapod\u00e1ssal, mert azt jelzi, hogy azzal sz\u00e1molnak, hogy folytat\u00f3dik a gazdas\u00e1gi n\u00f6veked\u00e9s, \u00e9s ki tudj\u00e1k gazd\u00e1lkodni a n\u00f6vekv\u0151 b\u00e9reket.\n\nMTI 2021. november 15.\n\n"}]