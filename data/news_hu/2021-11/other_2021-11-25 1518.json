[{"date": "2021-11-25 15:18", "url": "https://koronavirus.gov.hu/cikkek/magyar-tudomanyos-kutatas-egyertelmu-vedooltasok-magas-hatekonysaga-az-oltas-eletet-ment", "h1": "Magyar tudom\u00e1nyos kutat\u00e1s: Egy\u00e9rtelm\u0171 a v\u00e9d\u0151olt\u00e1sok magas hat\u00e9konys\u00e1ga - Az olt\u00e1s \u00e9letet ment", "body": "\nEgy\u00e9rtelm\u0171 a v\u00e9d\u0151olt\u00e1sok magas hat\u00e9konys\u00e1ga.\u00a010-20-szor nagyobb es\u00e9llyel haltak meg az oltatlanok tavasszal Magyarorsz\u00e1gon\u00a0-\u00a0megjelent az els\u0151 nagy magyarorsz\u00e1gi\u00a0 tudom\u00e1nyos kutat\u00e1s (HUN-VE vizsg\u00e1lat)\u00a0 a v\u00e9d\u0151olt\u00e1sok eredm\u00e9nyess\u00e9g\u00e9r\u0151l a j\u00e1rv\u00e1nytannal foglalkoz\u00f3, tudom\u00e1nyos k\u00f6rben elismert Clinical Microbiology and Infection\u00a0 angol nyelv\u0171 orvostudom\u00e1nyi szakport\u00e1lon.\u00a0A kutat\u00e1s meg\u00e1llap\u00edtja, hogy\u00a0minden Magyarorsz\u00e1gon haszn\u00e1lt vakcina magas, illetve rendk\u00edv\u00fcl magas\u00a0hat\u00e9konys\u00e1got mutatott a megfert\u0151z\u0151d\u00e9s \u00e9s a koronav\u00edrussal kapcsolatos elhal\u00e1loz\u00e1sok megakad\u00e1lyoz\u00e1sa tekintet\u00e9ben. A kutat\u00e1s eredm\u00e9nye egy\u00e9rtelm\u0171: a v\u00e9d\u0151olt\u00e1s 88-98%-ra emelte a v\u00e9delmet a betegs\u00e9g hal\u00e1los kimenetele, \u00e9s 69-89%-ra a fert\u0151z\u00e9ssel szemben, ami kiemelked\u0151en nagy v\u00e9delmet ny\u00fajt az oltottak r\u00e9sz\u00e9re. Az olt\u00e1s - t\u00f6rt\u00e9njen b\u00e1rmelyik vakcin\u00e1val is -\u00a0 tudom\u00e1nyosan bizony\u00edtott adatok szerint val\u00f3ban \u00e9letet ment, jelent\u0151sen cs\u00f6kkenti a\u00a0 hal\u00e1loz\u00e1s kock\u00e1zat\u00e1t.\n\nA kutat\u00e1sr\u00f3l\nA HUN-VE (Hungarian Vaccine Effectiveness,\u00a0Magyar olt\u00f3anyag-hat\u00e9konys\u00e1g) kutat\u00e1s az \u00e9v els\u0151 fel\u00e9nek j\u00e1rv\u00e1ny\u00fcgyi \u00e9s olt\u00e1si adatait elemezte, teh\u00e1t m\u00e9g a j\u00e1rv\u00e1ny negyedik hull\u00e1ma el\u0151tt, id\u00e9n janu\u00e1r \u00e9s j\u00fanius k\u00f6z\u00f6tti j\u00e1rv\u00e1nyadatok alapj\u00e1n k\u00e9sz\u00fclt,\u00a0az eredm\u00e9ny a harmadik hull\u00e1m sor\u00e1n 3,7 milli\u00f3 f\u0151\u00a0 teljesen beoltott popul\u00e1ci\u00f3n sz\u00fcletett.\u00a0\nA kutat\u00e1s a teljesen beoltott (azaz a k\u00e9tszer oltott) \u00e9s az oltatlan lakoss\u00e1g adatait vetette \u00f6ssze.\u00a0A kutat\u00e1s 2021.\u00a0janu\u00e1r 22. \u00e9s j\u00fanius 10. k\u00f6z\u00f6tt\u00a0olyan szem\u00e9lyek bevon\u00e1s\u00e1val k\u00e9sz\u00fclt, akik a\u00a0m\u00e1sodik vakcin\u00e1t is megkapt\u00e1k. \u00cdgy a HUN-VE vizsg\u00e1latban\u00a03.740.066 f\u0151 eset\u00e9ben\u00a0tudt\u00e1k vizsg\u00e1lni a vakcin\u00e1k hat\u00e9konys\u00e1g\u00e1t a vizsg\u00e1lati id\u0151szak alatt. Ezzel a magyar kutat\u00e1s az egyik legrobusztusabb, legnagyobb vizsg\u00e1lat a vil\u00e1gon, ami id\u00e9n a vakcin\u00e1k hat\u00e9konys\u00e1g\u00e1t vizsg\u00e1lta. (izraeliek 4.7M, chileiek 4.2M vakcin\u00e1lt bevon\u00e1s\u00e1val v\u00e9gezt\u00e9k a kutat\u00e1saikat).\nA kutat\u00e1si id\u0151szakban\u00a05 vakcina hat\u00e9konys\u00e1g\u00e1t\u00a0lehetett felm\u00e9rni egy intenz\u00edv harmadik hull\u00e1m mellett, k\u00e9t mRNS vakcina: Pfizer-BioNTech, Moderna, egy inakt\u00edv\u00e1lt vakcina: Sinopharm \u00e9s k\u00e9t vektor vakcina: Sputnik-V \u00e9s AstraZeneca. (Jansenr\u0151l nem \u00e1llt rendelkez\u00e9sre elegend\u0151 vizsg\u00e1lati id\u0151).\nA vakcin\u00e1k eredm\u00e9nyess\u00e9g\u00e9t eg\u00e9szen pontosan a m\u00e1sodik olt\u00e1st k\u00f6vet\u0151 7 napt\u00f3l elemezte a HUN-VE vizsg\u00e1lat, vagyis azt az id\u0151szakot vizsg\u00e1lta, amikor az oltott szem\u00e9lyekben v\u00e1rhat\u00f3an fel\u00e9p\u00fclt a teljes v\u00e9delem a koronav\u00edrus fert\u0151z\u00e9ssel szemben.\u00a0\n\u00a0\n\n\u00a0\nAz eredm\u00e9ny sz\u00e1mokban\n\u00a0\nA vakcin\u00e1k hal\u00e1loz\u00e1ssal szembeni v\u00e9delme minden koroszt\u00e1lyban kiemelked\u0151 volt.\nA vizsg\u00e1lati id\u0151szak mintegy 5 h\u00f3napja alatt, a harmadik hull\u00e1m teljes idej\u00e9ben a Magyarorsz\u00e1gon el\u00e9rhet\u0151\u00a0vakcin\u00e1kkal elker\u00fclt hal\u00e1loz\u00e1s mintegy 9.500 f\u0151re kalkul\u00e1lhat\u00f3 a vizsg\u00e1lat k\u00f6z\u00f6lt eredm\u00e9nyei alapj\u00e1n, aminek mintegy 40%-a Sinopharm \u00e9s Sputnik-V vakcin\u00e1knak k\u00f6sz\u00f6nhet\u0151. Az EMA \u00e1ltal j\u00f3v\u00e1hagyott vakcin\u00e1kon fel\u00fcl biztos\u00edtott kapacit\u00e1s az elker\u00fclt hal\u00e1loz\u00e1s (\u00e9s megfert\u0151z\u0151d\u00e9sek) sz\u00e1m\u00e1t jelent\u0151sen n\u00f6velte, ez\u00e1ltal a harmadik hull\u00e1m sor\u00e1n a k\u00f3rh\u00e1zak terhelts\u00e9g\u00e9t m\u00e9rs\u00e9kelte, a vesztes\u00e9geket cs\u00f6kkentette \u00e9s a hull\u00e1m let\u00f6r\u00e9s\u00e9ben nagyobb eredm\u00e9nyess\u00e9get biztos\u00edtott. Ez a tavaszi id\u0151szakban, a sz\u0171k\u00f6s vakcina ell\u00e1t\u00e1si kapacit\u00e1sok idej\u00e9n kifejezetten fontos volt.\nA vakcin\u00e1k magas, vagy igen magas v\u00e9delmet (69-89%-os) ny\u00fajtottak a megfert\u0151z\u0151d\u00e9ssel szemben. Ezek az eredm\u00e9nyek a kor\u00e1bban k\u00f6z\u00f6lt nemzetk\u00f6zi eredm\u00e9nyekkel korrel\u00e1lnak, ahol ezek rendelkez\u00e9sre \u00e1lltak, s teljesen \u00faj inform\u00e1ci\u00f3t ny\u00fajtanak a nemzetk\u00f6zi tudom\u00e1nyos k\u00f6r\u00f6knek azon esetekben, amikor ilyen adatok m\u00e9g nem \u00e1llnak rendelkez\u00e9sre.\nA korrig\u00e1lt adatok alapj\u00e1n a Pfizer-Biontech vakcin\u00e1val oltott\u00a01.5 milli\u00f3 f\u0151s popul\u00e1ci\u00f3ban 90.63%-os\u00a0eredm\u00e9nyess\u00e9get m\u00e9rt\u00fcnk (96%CI: 89.41%-91.70%). E robusztus adatok alapj\u00e1n azt l\u00e1tjuk teh\u00e1t, hogy ezen olt\u00e1ssal\u00a0v\u00e9dettek\u00a0 10-szer kisebb es\u00e9llyel haltak meg\u00a0a tavaszi hull\u00e1m sor\u00e1n.\nUgyan ez az eredm\u00e9ny a Modern\u00e1val vakcin\u00e1lt 223 ezer polg\u00e1r eset\u00e9ben\u00a093.65% volt\u00a0(95%CI: 90.51%-95.75%), az Astra-Zeneca olt\u00e1st kapott 304ezer f\u0151 eset\u00e9ben\u00a088.25%-os\u00a0eredm\u00e9nyess\u00e9get tal\u00e1ltunk (95%CI: 78.74%- 93.54%).\nIgen magas,\u00a097.52%-os hat\u00e1soss\u00e1got m\u00e9rt\u00fcnk a Sputnik-V olt\u00e1s eset\u00e9ben\u00a0(95%CI: 95.62%- 98.59%), mely azt jelenti, hogy az oltatlanokkal szemben a Sputnik vakcin\u00e1val oltott 820 ezer magyar \u00e1llampolg\u00e1r\u00a0t\u00f6bb, mint 20-szor kisebb es\u00e9llyel halt meg\u00a0a tavasz sor\u00e1n, mint oltatlan honfit\u00e1rsaink.\nA\u00a0Sinopharm vakcina\u00a0is magas eredm\u00e9nyess\u00e9get mutatott,\u00a087.85%-os hat\u00e9konys\u00e1gi mutat\u00f3\u00a0j\u00f3val magasabb az ellenanyagszint-m\u00e9r\u00e9sekb\u0151l v\u00e1rt \u00e9rt\u00e9kekhez k\u00e9pest (95%CI:86.06%-89.40%).\nFontos kiemelni, hogy az olt\u00e1sok eredm\u00e9nyeit \u00f6nmagukban kell \u00e9rt\u00e9kelni, mivel a kr\u00f3nikus megbeteged\u00e9sek megoszl\u00e1sa az egyes popul\u00e1ci\u00f3kban elt\u00e9r\u0151 volt, ezek megoszl\u00e1s\u00e1t nem vizsg\u00e1lt\u00e1k e tanulm\u00e1nyban.\u00a0Teh\u00e1t nem jelenthetj\u00fck ki, hogy a Sputnik vakcina volt a leghat\u00e1sosabb, csup\u00e1n azt, hogy mind az 5 vizsg\u00e1lt vakcina azt az eredm\u00e9nyess\u00e9get mutatta, amit a nemzetk\u00f6zi irodalom alapj\u00e1n v\u00e1rtunk t\u0151l\u00fck.\n\u00a0\n\n\u00a0\nMegjegyz\u00e9sek\nA HUN-VE (Hungarian Vaccine Effectiveness study) kutat\u00f3csoport munk\u00e1ja az Emberi Er\u0151forr\u00e1sok Miniszt\u00e9rium\u00e1nak vezet\u0151je, Prof. Dr. K\u00e1sler Mikl\u00f3s miniszter megb\u00edz\u00e1s\u00e1b\u00f3l a ny\u00e1r elej\u00e9n indult a Nemzeti N\u00e9peg\u00e9szs\u00e9g\u00fcgyi K\u00f6zpont adatb\u00e1zis\u00e1ra alapozva, mely a Magyarorsz\u00e1gon alkalmazott vakcin\u00e1k\u00a0eredm\u00e9nyess\u00e9g\u00e9t\u00a0kutatta. C\u00e9lja annak kimutat\u00e1sa volt, hogy az el\u00e9rhet\u0151 vakcin\u00e1k, a 2021 els\u0151 f\u00e9l\u00e9v\u00e9ben zajl\u00f3 harmadik hull\u00e1m sor\u00e1n milyen sikerrel v\u00e9dt\u00e9k meg a magyar lakoss\u00e1got a j\u00e1rv\u00e1ny s\u00falyos hat\u00e1sait\u00f3l. Az Emberi Er\u0151forr\u00e1sok Miniszt\u00e9riuma \u00e1ltal ir\u00e1ny\u00edtott munkacsoportja az EMMI h\u00e1tt\u00e9rint\u00e9zm\u00e9nye a Nemzeti N\u00e9peg\u00e9szs\u00e9g\u00fcgyi K\u00f6zpont, a Semmelweis Egyetem, a P\u00e9csi Tudom\u00e1nyegyetem \u00e9s a Szent\u00e1gothai J\u00e1nos Kutat\u00f3k\u00f6zpont szak\u00e9rt\u0151inek r\u00e9szv\u00e9tel\u00e9vel alakult.\nA HUN-VE vizsg\u00e1lat k\u00e9t v\u00e9gpontot vett figyelembe, a\u00a0SARS-CoV-2 fert\u0151z\u00e9s elleni eredm\u00e9nyess\u00e9get,\u00a0\u00e9s a koronav\u00edrushoz k\u00f6thet\u0151 hal\u00e1loz\u00e1ssal szembeni hat\u00e1soss\u00e1got\u00a0vizsg\u00e1lta. Olyan m\u00f3dszertant alkalmaztak a kutat\u00f3k, amely kor\u00e1bbi nemzetk\u00f6zi vizsg\u00e1latokban is sikeresnek bizonyult (izraeli kutat\u00e1s), s amely nemmel, korral \u00e9s a vizsg\u00e1lati napokkal korrig\u00e1lt eredm\u00e9nyek \u00e9rt\u00e9kel\u00e9s\u00e9t is lehet\u0151v\u00e9 teszi, seg\u00edtve m\u00e1s orsz\u00e1gok eredm\u00e9nyeivel val\u00f3 \u00f6sszevet\u00e9st.\nFontos kihangs\u00falyozni, hogy a HUN-VE vizsg\u00e1lat eredm\u00e9nyei a harmadik hull\u00e1m sor\u00e1n d\u00f6nt\u0151en jelen l\u00e9v\u0151 Alfa-vari\u00e1ns (\u201eangol mut\u00e1ns\u201d) eset\u00e9ben mutatott eredm\u00e9nyess\u00e9gre vonatkoznak, nem vonatkoztathat\u00f3ak k\u00f6zvetlen a jelenleg zajl\u00f3 delta-vari\u00e1nssal szemben ny\u00fajtott eredm\u00e9nyess\u00e9gre \u00e9s nem k\u00f6z\u00f6lnek adatokat a vakcin\u00e1k hat\u00e9konys\u00e1g\u00e1nak tart\u00f3ss\u00e1g\u00e1r\u00f3l. A delta-vari\u00e1nssal szemben esetlegesen fell\u00e9p\u0151 hat\u00e9konys\u00e1g v\u00e1ltoz\u00e1sr\u00f3l az Emberi Er\u0151forr\u00e1sok Miniszt\u00e9riuma \u00e9s h\u00e1tt\u00e9rint\u00e9zm\u00e9nye a Nemzeti N\u00e9peg\u00e9szs\u00e9g\u00fcgyi K\u00f6zpont a\u00a0Vakcina-regiszter\u00a0adatokon folyamatos m\u00e9r\u00e9seket v\u00e9gez a bemutatott vizsg\u00e1lat tapasztalatait is felhaszn\u00e1lva.\nAz eredm\u00e9nyek is k\u00f6zl\u00e9sre ker\u00fclnek a HUN-VE vizsg\u00e1lat keretein bel\u00fcl.\u00a0 Annyi m\u00e1r most is elmondhat\u00f3, hogy a tavasszal m\u00e9rt eredm\u00e9nyek a megfert\u0151z\u0151d\u00e9ssel szembeni v\u00e9delem eset\u00e9ben cs\u00f6kkentek, a harmadik olt\u00e1sra is sz\u00fcks\u00e9g van ahhoz, hogy a most publik\u00e1lt 90%-os v\u00e9delmet ism\u00e9t el\u00e9rj\u00fck a delta-vari\u00e1nssal szemben.\u00a0\n\n\n"}]