[{"date": "2021-11-26 14:51", "url": "https://koronavirus.gov.hu/cikkek/szijjarto-visszataszito-hogy-politikai-kerdest-csinalnak-vakcinabol", "h1": "Szijj\u00e1rt\u00f3: visszatasz\u00edt\u00f3, hogy politikai k\u00e9rd\u00e9st csin\u00e1lnak a vakcin\u00e1b\u00f3l", "body": "\nVisszatasz\u00edt\u00f3, hogy politikai k\u00e9rd\u00e9st csin\u00e1lnak a vakcin\u00e1b\u00f3l - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Obnyinszkban Mihail Murasko eg\u00e9szs\u00e9g\u00fcgyi miniszter magyar kit\u00fcntet\u00e9s\u00e9nek \u00e1tad\u00e1s\u00e1n.\n\n\n\"Sz\u00e1nalmasnak tartom, s\u0151t, mivel ember\u00e9letekr\u0151l van sz\u00f3, visszatasz\u00edt\u00f3nak tartom, hogy sok orsz\u00e1gban a mai napig politikai \u00e9s ideol\u00f3giai k\u00e9rd\u00e9st csin\u00e1lnak az olt\u00e1sokb\u00f3l. A vakcina nem ideol\u00f3giai k\u00e9rd\u00e9s, a vakcina \u00e9letet ment \u00e9s politikai ideol\u00f3gi\u00e1val \u00e9letet menteni nem lehet \" - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter megk\u00f6sz\u00f6nte Mihail Murask\u00f3nak, hogy olyan id\u0151szakban seg\u00edtett Magyarorsz\u00e1gnak a Szputyik V beszerz\u00e9s\u00e9ben, amikor vakcin\u00e1b\u00f3l m\u00e9g hi\u00e1ny volt.\n\u00a0\u00a0\u00a0\u00a0Az m\u00e1r akkor is vil\u00e1gos volt, hogy a vakcina fog \u00e9letet menteni. Az is vil\u00e1gos volt, hogy akinek el\u0151sz\u00f6r lesz vakcin\u00e1ja, az el\u0151bb \u00e9s t\u00f6bb ember\u00e9letet tud megmenteni - jelentette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0Hangs\u00falyozta: a magyar olt\u00e1si kamp\u00e1ny sikere azon m\u00falt, \"hogy az elej\u00e9n tudunk gyorsan oltani. \u00c9s az\u00e9rt tudtunk gyorsan oltani, mert t\u00f6bb vakcin\u00e1nk volt, mint m\u00e1soknak\".\n\u00a0\u00a0\u00a0\u00a0A miniszter elmondta, hogy nyugati koll\u00e9g\u00e1i n\u00e9gyszemk\u00f6zt mind elismerik az orosz olt\u00f3anyag min\u0151s\u00e9g\u00e9t.\n\u00a0\u00a0\u00a0\u00a0Szijj\u00e1rt\u00f3 P\u00e9ter M\u00fcller Cec\u00edlia tisztif\u0151orvossal a Magyar \u00c9rdemrend k\u00f6z\u00e9pkeresztj\u00e9t adta \u00e1t az orosz eg\u00e9szs\u00e9g\u00fcgyi t\u00e1rca vezet\u0151j\u00e9nek.\n\nMTI 2021. november 26.\n\n"}]