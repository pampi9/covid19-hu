[{"date": "2021-11-19 11:40", "url": "https://koronavirus.gov.hu/cikkek/gyorgy-istvan-hetfon-kezdodik-az-oltasi-akciohet", "h1": "Gy\u00f6rgy Istv\u00e1n: h\u00e9tf\u0151n kezd\u0151dik az olt\u00e1si akci\u00f3h\u00e9t", "body": "\nH\u00e9tf\u0151n kezd\u0151dik az olt\u00e1si akci\u00f3h\u00e9t, az oltakozni v\u00e1gy\u00f3kat naponta 7 \u00e9s 19 \u00f3ra k\u00f6z\u00f6tt az orsz\u00e1g 101 k\u00f3rh\u00e1z\u00e1ban \u00e9s szakrendel\u0151kben is v\u00e1rj\u00e1k - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra p\u00e9nteken Kaposv\u00e1ron.\n\n\nGy\u00f6rgy Istv\u00e1n a Kaposi M\u00f3r Oktat\u00f3 K\u00f3rh\u00e1zn\u00e1l tartott sajt\u00f3t\u00e1j\u00e9koztat\u00f3n felh\u00edvta a figyelmet arra, hogy a j\u00f6v\u0151 vas\u00e1rnap z\u00e1rul\u00f3 akci\u00f3h\u00e9ten olt\u00e1sra \u00e9rkez\u0151knek nem kell el\u0151zetesen id\u0151pontot foglalniuk, id\u0151pontra bejelentkezni\u00fck, regisztr\u00e1lniuk, \u00edgy azok is k\u00f6nnyen hozz\u00e1juthatnak a vakcin\u00e1hoz, akiknek nincs vagy neh\u00e9zkes az internetel\u00e9r\u00e9se, illetve a megadott fel\u00fcleteken \"nem tudnak csatlakozni az eg\u00e9szs\u00e9g\u00fcgyi rendszerhez\".\n\u00a0\u00a0\u00a0\u00a0Hozz\u00e1tette, az olt\u00e1st v\u00e9gz\u0151 k\u00f3rh\u00e1zakr\u00f3l, szakrendel\u0151kr\u0151l ugyanakkor a koronavirus.gov.hu oldalon is lehet t\u00e1j\u00e9koz\u00f3dni.\n\u00a0\u00a0\u00a0\u00a0A korm\u00e1ny \u00e1ltal elrendelt akci\u00f3hetet az orsz\u00e1gos olt\u00e1si munkacsoport \u00e9s a megyei olt\u00e1si munkacsoportok, valamint az orsz\u00e1gos k\u00f3rh\u00e1zi f\u0151igazgat\u00f3s\u00e1g szervezi az operat\u00edv t\u00f6rzs ir\u00e1nymutat\u00e1sa alapj\u00e1n - mondta. R\u00e1mutatott, hogy az olt\u00f3helyeken mind az \u00f6t Magyarorsz\u00e1gon forgalomban l\u00e9v\u0151 olt\u00f3anyag, vagyis a Pfizer-vakcina, a Moderna, az AstraZeneca, a Janssen \u00e9s a Sinopharm is rendelkez\u00e9sre \u00e1ll, a Szputnyik V m\u00e1r elfogyott.\n\u00a0\u00a0\u00a0\u00a0Gy\u00f6rgy Istv\u00e1n kiemelte: k\u00e9rt\u00e9k a k\u00f3rh\u00e1zakt\u00f3l, hogy az \u00e9rkez\u0151k sz\u00e1m\u00e1nak f\u00fcggv\u00e9ny\u00e9ben folyamatosan nyiss\u00e1k ki az olt\u00f3helyeket, lehet\u0151leg ne legyenek hossz\u00fa v\u00e1rakoz\u00e1sok, ennek elker\u00fcl\u00e9s\u00e9hez a honv\u00e9ds\u00e9g is seg\u00edts\u00e9g\u00e9t ny\u00fajt.\n\u00a0\u00a0\u00a0\u00a0Magyarorsz\u00e1gon a pand\u00e9mia agressz\u00edv, felfut\u00f3 id\u0151szakban van, az olt\u00e1s az egyetlen hat\u00e9kony v\u00e9dekez\u00e9si eszk\u00f6z ellene, ez\u00e9rt arra biztat mindenkit, aki m\u00e9g nem tette meg, hogy oltassa be mag\u00e1t, akikn\u00e9l pedig m\u00e1r 4-6 h\u00f3nap eltelt a m\u00e1sodik olt\u00e1s \u00f3ta, k\u00e9rje a harmadikat - fogalmazott az \u00e1llamtitk\u00e1r.\n\u00a0\u00a0\u00a0\u00a0Hangs\u00falyozta: az oltatlanok a saj\u00e1t eg\u00e9szs\u00e9g\u00fcket, \u00e9let\u00fcket, a csal\u00e1djukat, sz\u0171kebb \u00e9s t\u00e1gabb k\u00f6rnyezet\u00fcket is vesz\u00e9lyeztetik.\n\u00a0\u00a0\u00a0\u00a0Jelezte, hogy az id\u0151pontfoglal\u00f3 \u00e9s az olt\u00f3helyek az akci\u00f3h\u00e9t ut\u00e1n is nyitva lesznek, az akci\u00f3h\u00e9t tapasztalatai alapj\u00e1n d\u00f6ntenek hasonl\u00f3 int\u00e9zked\u00e9sekr\u0151l.\n\u00a0\u00a0\u00a0\u00a0Gy\u00f6rgy Istv\u00e1n az MTI-nek az olt\u00e1si akci\u00f3h\u00e9t ir\u00e1nti v\u00e1rhat\u00f3 \u00e9rdekl\u0151d\u00e9sre vonatkoz\u00f3 k\u00e9rd\u00e9s\u00e9re azt mondta: nem mer j\u00f3sl\u00e1sokba bocs\u00e1tkozni, fontos, hogy min\u00e9l t\u00f6bben j\u00f6jjenek.\n\u00a0\u00a0\u00a0\u00a0Az olt\u00e1si folyamat lelassult Magyarorsz\u00e1gon, el\u00e9rt\u00fck a 6 milli\u00f3 oltottat, szeretn\u00e9k, ha a j\u00e1rv\u00e1ny felfut\u00f3 id\u0151szak\u00e1ban az olt\u00e1s fontoss\u00e1ga egyre jobban tudatosulna azokban, akik m\u00e9g nem \u00e9ltek annak lehet\u0151s\u00e9g\u00e9vel - k\u00f6z\u00f6lte.\n\u00a0\u00a0\u00a0\u00a0Gy\u00f6rgy Istv\u00e1n fontosnak nevezte a maszkvisel\u00e9st a z\u00e1rt terekben, s azt k\u00e9rte, az emberek k\u00eds\u00e9rj\u00e9k figyelemmel a korm\u00e1ny ezzel \u00f6sszef\u00fcgg\u0151 d\u00f6nt\u00e9seit is, mert a j\u00e1rv\u00e1ny elleni v\u00e9dekez\u00e9s, a negyedik hull\u00e1m let\u00f6r\u00e9se csak egy\u00fctt, \u00f6sszefog\u00e1ssal siker\u00fclhet.\n\u00a0\u00a0\u00a0\u00a0Neszm\u00e9nyi Zsolt Somogy megyei korm\u00e1nymegb\u00edzott arr\u00f3l sz\u00f3lt, hogy Somogyban felk\u00e9sz\u00fcltek az olt\u00e1si akci\u00f3h\u00e9tre, a kijel\u00f6lt helysz\u00edneken a korm\u00e1nyhivatal 60 munkat\u00e1rsa ny\u00fajt adminisztr\u00e1ci\u00f3s seg\u00edts\u00e9get.\n\u00a0\u00a0\u00a0\u00a0A megyei olt\u00e1si munkacsoport \u00fagy d\u00f6nt\u00f6tt: annak \u00e9rdek\u00e9ben, hogy a somogyiaknak kevesebbet kelljen utazni, Kaposv\u00e1r, Marcali, Nagyat\u00e1d \u00e9s Si\u00f3fok k\u00f3rh\u00e1za mellett Marcali \u00e9s Fony\u00f3d egy-egy j\u00e1r\u00f3beteg-szakell\u00e1t\u00f3 int\u00e9zm\u00e9ny\u00e9t is bevonj\u00e1k a kamp\u00e1nyba - k\u00f6z\u00f6lte.\n\u00a0\u00a0\u00a0\u00a0Moizs Marianna, a Kaposi M\u00f3r Oktat\u00f3 K\u00f3rh\u00e1z f\u0151igazgat\u00f3ja azt hangs\u00falyozta, hogy Somogyban eddig \"kiemelten j\u00f3l kezelt\u00e9k a j\u00e1rv\u00e1nyt\", k\u00f6sz\u00f6net illeti azokat, akik ehhez hozz\u00e1j\u00e1rultak.\n\u00a0\u00a0\u00a0\u00a0\"Mi az eg\u00e9szs\u00e9g\u00fcgyben felk\u00e9sz\u00fclt\u00fcnk a k\u00f6vetkez\u0151 id\u0151szakra, amely nem lesz k\u00f6nny\u0171, de tudjuk a dolgunkat, valamennyi felt\u00e9tel rendelkez\u00e9sre \u00e1ll\" - fogalmazott.\nKapcsol\u00f3d\u00f3 t\u00e1j\u00e9koztat\u00f3k:\n\nOlt\u00f3pontok\nRegisztr\u00e1ci\u00f3s lap\n\u200bHozz\u00e1j\u00e1rul\u00f3 nyilatkozat v\u00e9d\u0151olt\u00e1shoz - K\u00e9rj\u00fck, t\u00f6ltse ki \u00e9s vigye mag\u00e1val v\u00e9d\u0151olt\u00e1sra!\nHozz\u00e1j\u00e1rul\u00f3 nyilatkozat 3. olt\u00e1shoz\u00a0\n\n\u00a0\nMTI 2021. november 19.\n\n"}]