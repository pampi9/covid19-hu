[{"date": "2021-11-15 14:19", "url": "https://koronavirus.gov.hu/cikkek/gulyas-gergely-osztrak-lapnak-van-fegyverunk-pandemia-ellen-az-oltas", "h1": "Guly\u00e1s Gergely osztr\u00e1k lapnak: van fegyver\u00fcnk a pand\u00e9mia ellen, az olt\u00e1s", "body": "\nMagyarorsz\u00e1gnak van fegyvere a koronav\u00edrus-j\u00e1rv\u00e1ny ellen, az olt\u00e1s, \u00e9s a munk\u00e1ltat\u00f3k k\u00f6telezhetik a munkav\u00e1llal\u00f3kat ennek felv\u00e9tel\u00e9re - jelentette ki Guly\u00e1s Gergely a Kurier c\u00edm\u0171 osztr\u00e1k napilapnak adott, h\u00e9tf\u0151n megjelent interj\u00faban.\n\n\n\u00a0A Minisztereln\u00f6ks\u00e9get vezet\u0151 miniszter az osztr\u00e1k \u00fajs\u00e1g munkat\u00e1rs\u00e1nak arra a k\u00e9rd\u00e9s\u00e9re v\u00e1laszolva mondta ezt, hogy milyen int\u00e9zked\u00e9seket tervez Magyarorsz\u00e1g, ahol a koronav\u00edrus-helyzet rosszabb, mint Ausztri\u00e1ban, amely karant\u00e9nt vezet be az oltatlanok sz\u00e1m\u00e1ra.\n\u00a0\u00a0\u00a0\u00a0\"Az \u00e1llam is munkaad\u00f3nak min\u0151s\u00fcl, \u00edgy mi is j\u00f3 p\u00e9ld\u00e1val j\u00e1rtunk el\u00f6l.\"\n\u00a0\u00a0\u00a0\u00a0Az interj\u00fa k\u00e9sz\u00edt\u0151je felvetette, hogy korm\u00e1ny maxim\u00e1lta az \u00fczemanyag\u00e1rakat, \u00e9s 166 ezerr\u0151l 200 ezer forintra emelte a minim\u00e1lb\u00e9rt, \u00e9s vissza\u00e1ll\u00edtja a 13. havi nyugd\u00edjat \"Miut\u00e1n a baloldal megsz\u00fcntette\" - mondta erre a miniszter.\n\u00a0\u00a0\u00a0\u00a0Kiemelte, hogy a magyar korm\u00e1ny mindezt nem szoci\u00e1lpolitik\u00e1nak, hanem gazdas\u00e1gpolitik\u00e1nak tekinti. \"Nem szoci\u00e1ldemokrat\u00e1k, hanem konzervat\u00edvok vagyunk. Mindenkit t\u00e1mogatunk, aki dolgozik. Azt pedig, akinek csal\u00e1dja van, m\u00e9g ink\u00e1bb\" - fogalmazott.\n\u00a0\u00a0\u00a0\u00a0Mint mondta, mindez saj\u00e1t forr\u00e1sokb\u00f3l finansz\u00edrozhat\u00f3, ehhez nincs sz\u00fcks\u00e9g az Eur\u00f3pai Uni\u00f3 p\u00e9nz\u00fcgyi seg\u00edts\u00e9g\u00e9re, tekintettel arra, hogy Magyarorsz\u00e1g a j\u00e1rv\u00e1nyt gazdas\u00e1gi szempontb\u00f3l j\u00f3l kezelte, \u00e9s ennek k\u00f6sz\u00f6nhet\u0151en 7 sz\u00e1zal\u00e9kos GDP-n\u00f6veked\u00e9st k\u00f6nyvelhet el az idei \u00e9vben.\n\u00a0\u00a0\u00a0\u00a0M\u00e1rki-Zay P\u00e9ter, az ellenz\u00e9ki \u00f6sszefog\u00e1s minisztereln\u00f6k-jel\u00f6ltje j\u00f6v\u0151 tavaszi v\u00e1laszt\u00e1si es\u00e9lyeir\u0151l \u00e9s br\u00fcsszeli l\u00e1togat\u00e1s\u00e1r\u00f3l sz\u00f3lva Guly\u00e1s Gergely hangs\u00falyozta: \"Ez egy belpolitikai d\u00f6nt\u00e9s, amelyet Magyarorsz\u00e1gon kell meghozni, nem uni\u00f3s szinten\".\n\u00a0\u00a0\u00a0\u00a0 A \"vitatott\" Pegazus izraeli k\u00e9mszoftver magyarorsz\u00e1gi alkalmaz\u00e1s\u00e1r\u00f3l sz\u00f3lva a miniszter kijelentette: \"\u00c1llamtitoknak min\u0151s\u00fcl, hogy a hat\u00f3s\u00e1gok milyen eszk\u00f6z\u00f6ket haszn\u00e1lnak inform\u00e1ci\u00f3gy\u0171jt\u00e9s c\u00e9lj\u00e1b\u00f3l. Minden \u00e1llam rendelkezik a titkos inform\u00e1ci\u00f3gy\u0171jt\u00e9shez sz\u00fcks\u00e9ges eszk\u00f6zzel. A nyugati m\u00e9dia viszont sz\u00edvesebben \u00edr rosszat Magyarorsz\u00e1gr\u00f3l, mint m\u00e1s orsz\u00e1gokr\u00f3l\" - jegyezte meg.\n\u00a0\u00a0\u00a0\u00a0Az Eur\u00f3pai Uni\u00f3 lengyelorsz\u00e1gi k\u00fcls\u0151 hat\u00e1r\u00e1n zajl\u00f3 migr\u00e1nsv\u00e1ls\u00e1gr\u00f3l sz\u00f3lva lesz\u00f6gezte: \"T\u00e1mogatjuk lengyel bar\u00e1tainkat\". \"Magyarorsz\u00e1g volt az egyik els\u0151 uni\u00f3s orsz\u00e1g, amely a k\u00fcls\u0151 hat\u00e1rok v\u00e9delm\u00e9nek fontoss\u00e1g\u00e1t hangoztatta. Vir\u00e1gokkal keveset \u00e9r el az ember, er\u0151re van sz\u00fcks\u00e9g. Az EU-nak jobban kell t\u00e1mogatnia a k\u00fcls\u0151 hat\u00e1rokat v\u00e9d\u0151 orsz\u00e1gokat\" - jelentette ki Guly\u00e1s Gergely.\n\u00a0\u00a0\u00a0\u00a0R\u00e1mutatott, hogy a hat\u00e1rv\u00e9delem eur\u00f3pai feladat. \"Meg kell v\u00e9den\u00fcnk k\u00fcls\u0151 hat\u00e1rainkat, ha az EU-n bel\u00fcl hat\u00e1rok n\u00e9lk\u00fcli \u00f6vezetet akarunk\" - tette hozz\u00e1.\n\u00a0\u00a0\u00a0\u00a0A magyarorsz\u00e1gi migr\u00e1ci\u00f3s helyzetr\u0151l sz\u00f3lva elmondta, hogy jelenleg naponta ezer illeg\u00e1lis hat\u00e1r\u00e1tl\u00e9p\u00e9si k\u00eds\u00e9rlet t\u00f6rt\u00e9nik. \"M\u00e1r beny\u00fajtottunk egy k\u00e9relmet a Bizotts\u00e1ghoz, hogy a hat\u00e1rv\u00e9delmi k\u00f6lts\u00e9gek egy r\u00e9sz\u00e9t fizess\u00e9k ki. Egyel\u0151re f\u00fcgg\u0151ben van a Szerbi\u00e1val k\u00f6z\u00f6s hat\u00e1ron 2015 ut\u00e1n meg\u00e9p\u00edtett hat\u00e1rker\u00edt\u00e9sre \u00e9s hat\u00e1rv\u00e9delmi k\u00f6lts\u00e9gekre ford\u00edtott 1,5 milli\u00e1rd eur\u00f3 kifizet\u00e9se\" - mondta a miniszter.\n\u00a0\u00a0\u00a0\u00a0Guly\u00e1s Gergely r\u00e1mutatott, nemzeti hat\u00e1sk\u00f6rbe tartozik Magyarorsz\u00e1g azon d\u00f6nt\u00e9se, hogy a koronav\u00edrus elleni oltakoz\u00e1s felgyors\u00edt\u00e1s\u00e1ra orosz \u00e9s k\u00ednai vakcin\u00e1t is beszerzett. \"A kiv\u00e1l\u00f3 gazdas\u00e1gi n\u00f6veked\u00e9st a gyorsabb olt\u00e1si kamp\u00e1nnyal \u00e9rt\u00fck el. N\u00e9metorsz\u00e1g \u00e9s Ausztria is megtehette volna ugyanezt. Ami pedig az uni\u00f3s p\u00e9nzeket illeti, mindenki befizet a kassz\u00e1ba, \u00e9s valamit vissza is kell kapnia. Ez nem aj\u00e1nd\u00e9k. Nem tartozunk k\u00f6sz\u00f6nettel az uni\u00f3s p\u00e9nzek\u00e9rt\" - jelentette ki a miniszter arra a k\u00e9rd\u00e9sre v\u00e1laszolva, hogy Magyarorsz\u00e1g nem k\u00e9r-e t\u00fal sokat az uni\u00f3t\u00f3l.\n\u00a0\u00a0\u00a0\u00a0Magyarorsz\u00e1g N\u00e9metorsz\u00e1ghoz f\u0171z\u0151d\u0151 viszony\u00e1t egy k\u00e9rd\u00e9sre v\u00e1laszolva Guly\u00e1s Gergely \"alapvet\u0151en bar\u00e1tinak\" mondta, Ausztri\u00e1val kapcsolatban pedig felid\u00e9zte a nagy futballrajong\u00f3 Habsburg Ott\u00f3t\u00f3l sz\u00e1rmaz\u00f3 mond\u00e1st, aki egyszer megk\u00e9rdezte, hogy mi az esti program. A v\u00e1lasz: Ausztria-Magyarorsz\u00e1g labdar\u00fag\u00f3-m\u00e9rk\u0151z\u00e9s. Mire \u0151: de ki ellen j\u00e1tszunk? - k\u00e9rdezte Habsburg Ott\u00f3.\n\nMTI 2021. november 15.\n\n"}]