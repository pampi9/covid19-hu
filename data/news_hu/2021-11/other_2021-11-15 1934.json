[{"date": "2021-11-15 19:34", "url": "https://koronavirus.gov.hu/cikkek/palkovics-magyarorszag-az-elsok-kozott-labalt-ki-koronavirus-okozta-valsagbol", "h1": "Palkovics: Magyarorsz\u00e1g az els\u0151k k\u00f6z\u00f6tt l\u00e1balt ki a koronav\u00edrus okozta v\u00e1ls\u00e1gb\u00f3l", "body": "\nMagyarorsz\u00e1g fejl\u0151d\u00e9si \u00fcteme az Eur\u00f3pai Uni\u00f3s \u00e1llamok k\u00f6z\u00fcl az els\u0151k k\u00f6z\u00f6tt t\u00e9rt vissza a koronav\u00edrus \u00e1ltal okozott v\u00e1ls\u00e1g el\u0151tti szintre, Zala megye pedig j\u00f3 p\u00e9lda lehet arra, hogy megalapozott d\u00f6nt\u00e9sekkel hogyan lehet a \"bezzeg\" kateg\u00f3ri\u00e1ba ker\u00fclni - fogalmazott az innov\u00e1ci\u00f3s \u00e9s technol\u00f3giai miniszter h\u00e9tf\u0151n Nagykanizs\u00e1n.\n\n\nPalkovics L\u00e1szl\u00f3 a d\u00e9l-zalai t\u00e9rs\u00e9g c\u00e9gvezet\u0151inek \u00e9s polg\u00e1rmestereinek tartott gazdas\u00e1gi konferenci\u00e1n, majd az ezt k\u00f6vet\u0151 sajt\u00f3t\u00e1j\u00e9koztat\u00f3n arr\u00f3l besz\u00e9lt, hogy ha Magyarorsz\u00e1g tartani tudja a jelenlegi fejl\u0151d\u00e9si \u00fctemet - ami id\u00e9n 7 sz\u00e1zal\u00e9k k\u00f6r\u00fcli, j\u00f6v\u0151re pedig 5 sz\u00e1zal\u00e9kot meghalad\u00f3 lehet -, akkor ahhoz k\u00e9pest sem fog az orsz\u00e1g lemaradni, mint ami a v\u00e1ls\u00e1g n\u00e9lk\u00fcli gazdas\u00e1gi fejletts\u00e9get jelenten\u00e9. A magyar gazdas\u00e1g k\u00e9pes volt V alak\u00fa visszapattan\u00e1si p\u00e1ly\u00e1t mutatni, ami az elm\u00e9leti k\u00f6zgazd\u00e1szok szerint nem szokott megt\u00f6rt\u00e9nni - h\u00edvta fel a figyelmet.\n\u00a0\u00a0\u00a0\u00a0Zala megye arra j\u00f3 p\u00e9lda, hogy az orsz\u00e1g nem iparosodott megy\u00e9j\u00e9t hogyan lehet megalapozott korm\u00e1nyzati d\u00f6nt\u00e9sekkel, a v\u00e1rosok vezet\u0151inek r\u00e9szv\u00e9tel\u00e9vel n\u00e9h\u00e1ny \u00e9v alatt \u00fagy \u00e1talak\u00edtani, hogy az a \"bezzeg kateg\u00f3ri\u00e1ba tartozzon\" - jegyezte meg Palkovics L\u00e1szl\u00f3.\n\u00a0\u00a0\u00a0\u00a0A miniszter kifejtette: a magyar v\u00e1ls\u00e1gkezel\u00e9sre t\u00f6bb megold\u00e1st v\u00e1lasztottak, amelyek \u00edgy a munkahelyek megtart\u00e1s\u00e1t seg\u00edtett\u00e9k, k\u00f6zt\u00fck a b\u00e9rkompenz\u00e1ci\u00f3t, illetve a beruh\u00e1z\u00e1si t\u00e1mogat\u00e1sokat. Ez ut\u00f3bbi volt els\u0151sorban a plusz forr\u00e1sa az er\u0151teljes visszapattan\u00e1snak, \u00edgy a v\u00e1ls\u00e1gel\u0151ttihez hasonl\u00f3an 27 sz\u00e1zal\u00e9k k\u00f6r\u00fcli volt a beruh\u00e1z\u00e1si ar\u00e1ny, amit m\u00e9g siker\u00fclt is n\u00f6velni.\n\u00a0\u00a0\u00a0\u00a0Megjegyezte, hogy m\u00edg vil\u00e1gszerte 40 sz\u00e1zal\u00e9kkal cs\u00f6kkent a k\u00fclf\u00f6ldi beruh\u00e1z\u00e1sok szintje, addig ez Magyarorsz\u00e1gon 130 sz\u00e1zal\u00e9kkal emelkedett 2020-ban. A foglalkoztat\u00e1si ar\u00e1ny is ennek k\u00f6sz\u00f6nhet\u0151en n\u00f6vekedett, augusztusban m\u00e1r 4,7 milli\u00f3n\u00e1l is t\u00f6bben dolgoztak az orsz\u00e1gban, ami 73 sz\u00e1zal\u00e9kos foglalkoztat\u00e1si r\u00e1t\u00e1t jelent, \u00edgy pedig hamarosan el\u00e9rhet\u0151 a teljes foglalkoztat\u00e1si szintet jelent\u0151 80 sz\u00e1zal\u00e9k f\u00f6l\u00f6tti ar\u00e1nyt.\n\u00a0\u00a0\u00a0\u00a0\"A munkaer\u0151piacon \u00e1tstruktur\u00e1l\u00f3d\u00e1st lehet tapasztalni\". A v\u00e1ls\u00e1gban nagyobb m\u00e9rt\u00e9kben \u00e9rintett ter\u00fcletekr\u0151l, mint a turizmus, a vend\u00e9gl\u00e1t\u00e1s, a m\u0171v\u00e9szetek, elindult egy \u00e1t\u00e1raml\u00e1s a biztons\u00e1gosabbnak t\u0171n\u0151 szf\u00e9r\u00e1kba, mint a tudom\u00e1ny, a m\u0171szaki fejleszt\u00e9sek \u00e9s az informatika - ismertette Palkovics L\u00e1szl\u00f3.\n\u00a0\u00a0\u00a0\u00a0Kit\u00e9rt arra is, hogy a j\u00f6v\u0151 lehet\u0151s\u00e9geit vizsg\u00e1lva hat\u00e1rozt\u00e1k meg azokat a technol\u00f3giai ter\u00fcleteket, amelyek fontosak Magyarorsz\u00e1g sz\u00e1m\u00e1ra, ide sorolva a mesters\u00e9ges intelligenci\u00e1t, az akkumul\u00e1torgy\u00e1rt\u00e1st, a hidrog\u00e9nnel, az auton\u00f3m j\u00e1rm\u0171vekkel \u00e9s a biotechnol\u00f3gi\u00e1val kapcsolatos ter\u00fcleteket.\n\u00a0\u00a0\u00a0\u00a0Siker\u00fclt az aut\u00f3buszgy\u00e1rt\u00e1st vissza\u00e9p\u00edteni, a 8000 magyar buszb\u00f3l majdnem 2000-et m\u00e1r lecser\u00e9ltek nagyr\u00e9szt magyar j\u00e1rm\u0171vekre, \u00e9s az a c\u00e9l, hogy a t\u00f6bbi 6000 nagyobb r\u00e9sze is hazai gy\u00e1rt\u00e1s\u00fa legyen. K\u00f6vetkezetes vas\u00fatfejleszt\u00e9s indult a j\u00e1rm\u0171gy\u00e1rt\u00e1s \u00e9s az infrastrukt\u00fara ter\u00fclet\u00e9n is, amelyek eset\u00e9ben k\u00fclf\u00f6ldi technol\u00f3gia bevon\u00e1s\u00e1val indul \u00fajra a szem\u00e9ly- \u00e9s tehervagonok gy\u00e1rt\u00e1sa - eml\u00edtette a miniszter.\n\u00a0\u00a0\u00a0\u00a0A Zala megyei fejleszt\u00e9sek sor\u00e1b\u00f3l kiemelte, hogy Zalaegerszegen harckocsigy\u00e1r \u00e9p\u00fcl, ahol a vil\u00e1g legmodernebb harcj\u00e1rm\u0171veit fogj\u00e1k gy\u00e1rtani, de utalt Navracsics Tibornak, az \u00e9szaknyugat-dun\u00e1nt\u00fali t\u00e9rs\u00e9g fejleszt\u00e9si biztos\u00e1nak el\u0151ad\u00e1s\u00e1ra, aki a konferenci\u00e1n a zalai vas\u00fat- \u00e9s k\u00f6z\u00fatfejleszt\u00e9seket is ismertette. Ezek a j\u00f6v\u0151ben \u00e1t fogj\u00e1k rajzolni D\u00e9l-Zala gazdas\u00e1gi szerep\u00e9t, \u00edgy az M9-es gyorsforgalmi \u00fat \u00e9p\u00edt\u00e9se, a Nagykanizsa \u00e9s Zalaegerszeg k\u00f6z\u00f6tti 74-es \u00fat k\u00e9tszer k\u00e9ts\u00e1voss\u00e1 b\u0151v\u00edt\u00e9se \u00e9s a k\u00e9t v\u00e1ros k\u00f6z\u00f6tti vas\u00fatvonal fejleszt\u00e9se, ez ut\u00f3bbi pedig csatlakozik a megyesz\u00e9khely mellett \u00e9p\u00fcl\u0151 kont\u00e9nertermin\u00e1lhoz is.\n\u00a0\u00a0\u00a0\u00a0Palkovics L\u00e1szl\u00f3 arr\u00f3l is besz\u00e9lt, hogy Birkner Zolt\u00e1n, a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal eln\u00f6ke a konferenci\u00e1n bemutatta a Pannon Egyetem r\u00e9szv\u00e9tel\u00e9vel Nagykanizs\u00e1n \u00e9p\u00fcl\u0151 tud\u00e1sk\u00f6zpontot. Ez a k\u00f6rforg\u00e1sos gazdas\u00e1ggal kapcsolatos kutat\u00e1sokra \u00e9p\u00fcl, k\u00f6zt\u00fck a m\u00e1sodnyersanyagokra vonatkoz\u00f3 technol\u00f3gi\u00e1kra, amelyek a haszn\u00e1lt v\u00edz, az akkumul\u00e1torok vagy a f\u00e9mek feldolgoz\u00e1s\u00e1ra vonatkozik.\n\u00a0\u00a0\u00a0\u00a0A konferenci\u00e1n Gy\u00f6rgy L\u00e1szl\u00f3, az ITM gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a kis- \u00e9s k\u00f6z\u00e9pv\u00e1llalatok sz\u00e1m\u00e1ra l\u00e9trehozott fejleszt\u00e9si rendszert v\u00e1zolta, de sz\u00f3t ejtett a gazdas\u00e1gfejleszt\u00e9si innov\u00e1ci\u00f3s program \u00faj elem\u00e9r\u0151l, ami az eddigi 200 milli\u00e1rdos p\u00e1ly\u00e1zati forr\u00e1s mell\u00e9 \u00fajabb 100 milli\u00e1rd forintot t\u00e1rs\u00edt. A korm\u00e1ny szerd\u00e1n t\u00e1rgyal arr\u00f3l a javaslatr\u00f3l, ami az orsz\u00e1g fejlettebb r\u00e9gi\u00f3iban l\u00e9v\u0151 fejletlen j\u00e1r\u00e1sok sz\u00e1m\u00e1ra k\u00edn\u00e1l majd fejleszt\u00e9si forr\u00e1sokat - eml\u00edtette Palkovics L\u00e1szl\u00f3.\n\u00a0\u00a0\u00a0\u00a0Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra ismertette, hogy a 2010-ben m\u00e9g nagyon magas magyarorsz\u00e1gi ad\u00f3\u00e9ket m\u00e1ra siker\u00fclt a p\u00e9ld\u00e1nak tartott lengyelorsz\u00e1gi - 32 sz\u00e1zal\u00e9kos - szint k\u00f6zel\u00e9be cs\u00f6kkenteni. A most megk\u00f6t\u00f6tt b\u00e9rmeg\u00e1llapod\u00e1s pedig azzal is j\u00e1r, hogy a v\u00e1llalatokat mintegy 590 milli\u00e1rd forintnyi j\u00e1rul\u00e9kcs\u00f6kkent\u00e9ssel kompenz\u00e1lj\u00e1k j\u00f6v\u0151re - jegyezte meg az innov\u00e1ci\u00f3s \u00e9s technol\u00f3giai miniszter.\n\u00a0\u00a0\u00a0\u00a0Cseresny\u00e9s P\u00e9ter, az ITM fogyaszt\u00f3v\u00e9delem\u00e9rt \u00e9s kereskedelempolitik\u00e1\u00e9rt felel\u0151s \u00e1llamtitk\u00e1ra, Nagykanizsa \u00e9s a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151jek\u00e9nt azt jegyezte meg, hogy D\u00e9l-Zal\u00e1ban - an\u00e9lk\u00fcl, hogy nagyberuh\u00e1z\u00e1s \u00e9rkezett volna -, a korm\u00e1ny kedvez\u0151 gazdas\u00e1gpolitik\u00e1j\u00e1nak k\u00f6sz\u00f6nhet\u0151en ezer \u00faj munkahely j\u00f6tt l\u00e9tre. A k\u00f6vetkez\u0151 egy-h\u00e1rom \u00e9ven bel\u00fcl legal\u00e1bb ilyen m\u00e9rt\u00e9k\u0171 munkaer\u0151ig\u00e9ny v\u00e1rhat\u00f3 a t\u00e9rs\u00e9gben, mert \"a t\u0151ke \u00e9s a beruh\u00e1z\u00e1si kedv most \u00e9ri el hat\u00e9konyan \u00e9s hatv\u00e1nyozottan Nagykanizs\u00e1t\".\n\nMTI 2021. november 15.\n\n"}]