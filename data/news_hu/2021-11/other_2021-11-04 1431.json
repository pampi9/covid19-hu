[{"date": "2021-11-04 14:31", "url": "https://koronavirus.gov.hu/cikkek/varga-mihaly-iden-68-szazalekkal-nohet-magyar-gazdasag", "h1": "Varga Mih\u00e1ly: id\u00e9n 6,8 sz\u00e1zal\u00e9kkal n\u0151het a magyar gazdas\u00e1g", "body": "\nAz energia\u00e1rak megugr\u00e1sa, az infl\u00e1ci\u00f3 megemelked\u00e9se \u00e9s a v\u00edrushelyzet roml\u00e1sa miatt a P\u00e9nz\u00fcgyminiszt\u00e9rium (PM) kor\u00e1bbi v\u00e1rakoz\u00e1sait cs\u00f6kkentve, 6,8 sz\u00e1zal\u00e9kos gazdas\u00e1gi n\u00f6veked\u00e9sre sz\u00e1m\u00edt id\u00e9n - mondta Varga Mih\u00e1ly p\u00e9nz\u00fcgyminiszter a Magyar Biztos\u00edt\u00f3k Sz\u00f6vets\u00e9g\u00e9nek (Mabisz) nemzetk\u00f6zi biztos\u00edt\u00e1si konferenci\u00e1j\u00e1n cs\u00fct\u00f6rt\u00f6k\u00f6n Budapesten. A miniszter kiemelte ugyanakkor, hogy a magyar gazdas\u00e1g teljes\u00edtm\u00e9nye el\u00e9rte a j\u00e1rv\u00e1ny el\u0151tti szintet, az Eur\u00f3pai Uni\u00f3ban csak 10 ilyen orsz\u00e1g van.\n\n\nA miniszter felid\u00e9zte, hogy k\u00e9t h\u00f3nappal ezel\u0151tt 7-7,5 sz\u00e1zal\u00e9kos n\u00f6veked\u00e9st v\u00e1rtak. A visszafogottabb n\u00f6veked\u00e9si v\u00e1rakoz\u00e1sok okai k\u00f6z\u00fcl kiemelte, hogy az energia\u00e1rak emelked\u00e9se jelent\u0151sen fogja f\u00e9kezni az eur\u00f3pai gazdas\u00e1gok teljes\u00edtm\u00e9ny\u00e9t, az infl\u00e1ci\u00f3 pedig ezzel p\u00e1rhuzamosan magasabb lehet. A koronav\u00edrus okozta hat\u00e1s, b\u00e1r kisebb lesz, mint a m\u00e1sodik \u00e9s a harmadik hull\u00e1mn\u00e1l, de szint\u00e9n f\u00e9kezni fogja a gazdas\u00e1got - jelezte.\n\u00a0\u00a0\u00a0 Varga Mih\u00e1ly kiemelte ugyanakkor, hogy a magyar gazdas\u00e1g teljes\u00edtm\u00e9nye el\u00e9rte a j\u00e1rv\u00e1ny el\u0151tti szintet, az Eur\u00f3pai Uni\u00f3ban csak 10 ilyen orsz\u00e1g van. Mint mondta, a n\u00f6veked\u00e9st a szolg\u00e1ltat\u00f3 szektor \u00e9s az ipar h\u00fazta.\n\u00a0\u00a0\u00a0 A p\u00e9nz\u00fcgyminiszter eml\u00e9keztetett, hogy id\u00e9n a m\u00e1sodik negyed\u00e9vben k\u00f6zel 18 sz\u00e1zal\u00e9kos volt a gazdas\u00e1gi n\u00f6veked\u00e9s m\u00e9rt\u00e9ke Magyarorsz\u00e1gon, ami jelzi azt is, hogy r\u00e9szben siker\u00fclt a magyar gazdas\u00e1g szerkezet\u00e9t m\u00f3dos\u00edtani. Hangs\u00falyozta, hogy a n\u00f6veked\u00e9si p\u00e1lya folytat\u00e1sa \u00e1ll a korm\u00e1ny gazdas\u00e1gpolitik\u00e1j\u00e1nak k\u00f6z\u00e9ppontj\u00e1ban.\n\u00a0\u00a0\u00a0 Az Eur\u00f3pai Uni\u00f3 statisztikai hivatala, az Eurostat adatait ismertetve elmondta: tov\u00e1bb cs\u00f6kkent, \u00e9s id\u00e9n szeptemberben 3,6 sz\u00e1zal\u00e9k volt a munkan\u00e9lk\u00fclis\u00e9gi r\u00e1ta Magyarorsz\u00e1gon. Ma m\u00e1r 4,7 milli\u00f3 ember dolgozik az orsz\u00e1gban, ami egymilli\u00f3val t\u00f6bb a 2010-es szintn\u00e9l - mutatott r\u00e1.\n\u00a0\u00a0\u00a0 Varga Mih\u00e1ly kit\u00e9rt arra, hogy a j\u00f6vedelmek \u00e9s a megtakar\u00edt\u00e1sok is n\u0151ttek, \u00e9s ez a folyamat folytat\u00f3dik. A szem\u00e9lyi j\u00f6vedelemad\u00f3 (szja) visszat\u00e9r\u00edt\u00e9se 600 milli\u00e1rd forintot jelent majd a csal\u00e1doknak, j\u00f6v\u0151re a 25 \u00e9v alattiaknak nem kell szja-t fizetni, ami 120-130 milli\u00e1rd forintot hagy az \u00e9rintettekn\u00e9l. Emellett b\u00e9rint\u00e9zked\u00e9sek lesznek a szoci\u00e1lis, a kultur\u00e1lis, az oktat\u00e1si \u00e9s az eg\u00e9szs\u00e9g\u00fcgyi \u00e1gazatban, valamint vissza\u00e9p\u00edtik a 13. havi nyugd\u00edjat - h\u00edvta fel a figyelmet.\n\u00a0\u00a0\u00a0 \u00cdgy van tere annak, hogy a biztos\u00edt\u00e1si szektor megtal\u00e1lja a maga lehet\u0151s\u00e9geit - fogalmazott.\n\u00a0\u00a0\u00a0 A Magyar Nemzeti Bank (MNB) adatait felid\u00e9zve a miniszter jelezte: n\u0151ttek a biztos\u00edt\u00e1si d\u00edjbev\u00e9telek, emelkedett a szerz\u0151d\u00e9sek \u00e1llom\u00e1nya, a szektor 2020-ban is j\u00f3l teljes\u00edtett, 2021-ben pedig kezd visszat\u00e9rni a kor\u00e1bbi n\u00f6veked\u00e9si lend\u00fclet. A biztos\u00edt\u00e1si szektor m\u0171k\u00f6d\u00e9se stabil, biztons\u00e1gos Magyarorsz\u00e1gon - \u00f6sszegezte Varga Mih\u00e1ly.\n\n"}]