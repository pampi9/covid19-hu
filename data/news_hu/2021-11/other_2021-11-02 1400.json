[{"date": "2021-11-02 14:00", "url": "https://koronavirus.gov.hu/cikkek/szijjarto-koronavirus-jarvany-ellenere-gyorsult-magyar-gazdasag-dimenziovaltasa", "h1": "Szijj\u00e1rt\u00f3: a koronav\u00edrus-j\u00e1rv\u00e1ny ellen\u00e9re is gyorsult a magyar gazdas\u00e1g dimenzi\u00f3v\u00e1lt\u00e1sa", "body": "\nA magyar gazdas\u00e1g dimenzi\u00f3v\u00e1lt\u00e1sa a koronav\u00edrus-j\u00e1rv\u00e1ny ellen\u00e9re is gyorsult az elm\u00falt m\u00e1sf\u00e9l \u00e9vben, ami abb\u00f3l is l\u00e1that\u00f3, hogy a kutat\u00e1s-fejleszt\u00e9sre (K+F) alapul\u00f3 projektek egyre nagyobb r\u00e9szar\u00e1nyt k\u00e9pviselnek a beruh\u00e1z\u00e1sokon bel\u00fcl - jelentette ki\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden.\n\n\nA t\u00e1rcavezet\u0151 a Soft Flow Kft. biotechnol\u00f3giai v\u00e1llalat kutat\u00e1s-fejleszt\u00e9si k\u00f6zpontj\u00e1nak p\u00e9csi \u00e1tad\u00f3j\u00e1n vett r\u00e9szt. A k\u00e9tmilli\u00e1rd forintos beruh\u00e1z\u00e1shoz az \u00e1llam mintegy 770 milli\u00f3 forint t\u00e1mogat\u00e1st ny\u00fajtott, s ennek nyom\u00e1n a c\u00e9g 90 \u00faj munkahelyet hoz l\u00e9tre a megl\u00e9v\u0151 31 mellett.\n\u00a0\u00a0\u00a0\u00a0A k\u00f6zlem\u00e9ny szerint besz\u00e9d\u00e9ben kiemelte, hogy a korm\u00e1ny komoly er\u0151forr\u00e1sokat mozg\u00f3s\u00edtott \u00e9s mozg\u00f3s\u00edt annak \u00e9rdek\u00e9ben, hogy a termel\u00e9sorient\u00e1lt gazdas\u00e1g mihamarabb el\u0151re tudjon l\u00e9pni legal\u00e1bb egy l\u00e9p\u00e9ssel, \u00e9s kutat\u00e1s-fejleszt\u00e9s \u00e1ltal vez\u00e9relt gazdas\u00e1gg\u00e1 v\u00e1ljon.\n\u00a0\u00a0\u00a0\u00a0 Szavai szerint mindenfajta ellenkez\u0151 glob\u00e1lis hat\u00e1s dac\u00e1ra m\u00e9g a pand\u00e9mia alatt is siker\u00fclt gyors\u00edtani ezt a folyamatot.\n\"Ahol a j\u00f6v\u0151 technol\u00f3gi\u00e1it fejlesztik ki, ott nagy val\u00f3sz\u00edn\u0171s\u00e9ggel a j\u00f6v\u0151 gazdas\u00e1gi kapacit\u00e1sai is ki fognak \u00e9p\u00fclni\" - hangs\u00falyozta, hozz\u00e1t\u00e9ve, hogy ez\u00e9rt minden kor\u00e1bbin\u00e1l nagyobb \u00f6sszeget, 182 milli\u00e1rd forintot ford\u00edtanak a k\u00f6lts\u00e9gvet\u00e9sb\u0151l innov\u00e1ci\u00f3ra.\n\u00a0\u00a0\u00a0\u00a0Al\u00e1h\u00fazta: tavaly az \u00e1llami \u00e9s a mag\u00e1nszf\u00e9ra is nagyj\u00e1b\u00f3l 10 sz\u00e1zal\u00e9kkal t\u00f6bbet k\u00f6lt\u00f6tt kutat\u00e1s-fejleszt\u00e9sre, mint 2019-ben. T\u00edz \u00e9v alatt pedig k\u00f6r\u00fclbel\u00fcl 60 sz\u00e1zal\u00e9kos volt a n\u00f6veked\u00e9s.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter \u00fcdv\u00f6z\u00f6lte a d\u00e1n FOSS csoport \u00e1ltal v\u00e9grehajtott, rendk\u00edv\u00fcl magas hozz\u00e1adott \u00e9rt\u00e9ket k\u00e9pvisel\u0151 beruh\u00e1z\u00e1st. R\u00e1mutatott, hogy a c\u00e9g 32 orsz\u00e1gban rendelkezik le\u00e1nyv\u00e1llalattal, \u00edgy jelent\u0151s nemzetk\u00f6zi verseny folyt a fejleszt\u00e9s\u00e9rt.\n\u00a0\u00a0\u00a0\u00a0Arr\u00f3l is besz\u00e1molt, hogy a vil\u00e1gpiacra ker\u00fcl\u0151 gabona 80 sz\u00e1zal\u00e9k\u00e1t, valamint a tej 85 sz\u00e1zal\u00e9k\u00e1t ennek a v\u00e1llalatnak a m\u0171szereivel ellen\u0151rzik. Ez pedig szerinte azt jelenti, hogy \"az \u00e9lelmiszerbiztons\u00e1g ter\u00fclet\u00e9n az eg\u00e9sz vil\u00e1ggazdas\u00e1gnak temp\u00f3t dikt\u00e1l\u00f3 beruh\u00e1z\u00e1st siker\u00fclt Magyarorsz\u00e1gra cs\u00e1b\u00edtani\".\n\u00a0\u00a0\u00a0\u00a0Kijelentette, hogy a korm\u00e1ny \"valahogy \u00fagy k\u00e9pzeli a fels\u0151oktat\u00e1s j\u00f6v\u0151j\u00e9t, ahogy azt a Soft Flow Kft. \u00e9s a P\u00e9csi Tudom\u00e1nyegyetem k\u00f6z\u00f6tti kiv\u00e1l\u00f3 egy\u00fcttm\u0171k\u00f6d\u00e9s mutatja\". Fontosnak tartj\u00e1k ugyanis, hogy a lehet\u0151 legszorosabb egy\u00fcttm\u0171k\u00f6d\u00e9s j\u00f6jj\u00f6n l\u00e9tre a fels\u0151oktat\u00e1s \u00e9s a gazdas\u00e1g k\u00f6z\u00f6tt.\n\u00a0\u00a0\u00a0\u00a0A miniszter sikeresnek nevezte a munkahelyek megtart\u00e1s\u00e1ra \u00e9s a beruh\u00e1z\u00e1sok \u00f6szt\u00f6nz\u00e9s\u00e9re koncentr\u00e1l\u00f3 korm\u00e1nyzati strat\u00e9gi\u00e1t. Mint mondta, a \"vil\u00e1ggazdas\u00e1g fekete m\u00e1sf\u00e9l \u00e9ve\" alatt Magyarorsz\u00e1gon megd\u0151lt a beruh\u00e1z\u00e1si \u00e9s a foglakoztat\u00e1si cs\u00facs, illetve a valaha volt legnagyobb negyed\u00e9ves gazdas\u00e1gi n\u00f6veked\u00e9s rekordja is.\n\nMTI 2021. november 2.\n\n"}]