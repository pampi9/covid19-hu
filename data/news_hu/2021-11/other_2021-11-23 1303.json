[{"date": "2021-11-23 13:03", "url": "https://koronavirus.gov.hu/cikkek/szijjarto-magyarorszag-az-egyik-legsikeresebb-valaszt-adta-jarvanyra-europaban", "h1": "Szijj\u00e1rt\u00f3: Magyarorsz\u00e1g az egyik legsikeresebb v\u00e1laszt adta a j\u00e1rv\u00e1nyra Eur\u00f3p\u00e1ban", "body": "\nMagyarorsz\u00e1g eur\u00f3pai \u00f6sszevet\u00e9sben is az egyik legsikeresebb v\u00e1laszt adta a koronav\u00edrus-j\u00e1rv\u00e1nyra, mind eg\u00e9szs\u00e9g\u00fcgyi, mind gazdas\u00e1gi szempontb\u00f3l - jelentette ki kedden Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA t\u00e1rcavezet\u0151 a V-Casting \u00d6nt\u00f6dei Termel\u0151 \u00e9s Szolg\u00e1ltat\u00f3 Kft. ecseri beruh\u00e1z\u00e1s\u00e1nak \u00e1tad\u00e1s\u00e1n vett r\u00e9szt. A v\u00e1llalat kapacit\u00e1sb\u0151v\u00edt\u00e9st val\u00f3s\u00edtott meg 522 milli\u00f3 forint \u00e9rt\u00e9kben, amelyhez az \u00e1llam 261 milli\u00f3 forint t\u00e1mogat\u00e1st ny\u00fajtott, \u00edgy seg\u00edtve el\u0151 127 munkahely megtart\u00e1s\u00e1t \u00e9s mintegy 70 \u00fajabb dolgoz\u00f3 felv\u00e9tel\u00e9t.\n\u00a0\u00a0\u00a0\u00a0Besz\u00e9d\u00e9ben hangs\u00falyozta, hogy a pand\u00e9mia sor\u00e1n egyszerre kellett \u00e9leteket \u00e9s munkahelyeket menteni, amelynek m\u00f3dj\u00e1r\u00f3l komoly vit\u00e1k voltak, de m\u00e1ra bebizonyosodott, hogy \"ember\u00e9leteket olt\u00e1ssal, munkahelyeket pedig beruh\u00e1z\u00e1ssal lehet megmenteni\".\n\u00a0\u00a0\u00a0\u00a0Min\u00e9l t\u00f6bben oltakoznak, ann\u00e1l nagyobb biztons\u00e1gban van Magyarorsz\u00e1g, ann\u00e1l kisebb lesz a kock\u00e1zata annak, hogy a szomsz\u00e9dos \u00e1llamokhoz hasonl\u00f3ankorl\u00e1toz\u00e1sokat kelljen elrendelni, s haz\u00e1nk ann\u00e1l nagyobb el\u0151nyre tehet szert a lez\u00e1r\u00e1sokra k\u00e9nyszer\u00fcl\u0151kkel szemben - mutatott r\u00e1.\n\u00a0\u00a0\u00a0\u00a0Kiemelte, hogy a magyar v\u00e1ls\u00e1gkezel\u00e9s eur\u00f3pai \u00f6sszevet\u00e9sben is rendk\u00edv\u00fcl sikeres volt, ugyanis a gyors olt\u00e1si kamp\u00e1ny nyom\u00e1n k\u00e9t h\u00f3nappal a t\u00f6bbi orsz\u00e1g el\u0151tt siker\u00fclt \u00fajranyitni a gazdas\u00e1got, amelynek teljes\u00edtm\u00e9nye m\u00e1r id\u00e9n ny\u00e1rra el\u00e9rte a j\u00e1rv\u00e1ny el\u0151tti szintet. Mik\u00f6zben szerinte ez a vil\u00e1ggazdas\u00e1g vonatkoz\u00e1s\u00e1ban csak a j\u00f6v\u0151 \u00e9v v\u00e9g\u00e9n fog bek\u00f6vetkezni.\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte, sokan azt pr\u00f3b\u00e1lt\u00e1k elhitetni, hogy \u00fagyis t\u00f6meges munkan\u00e9lk\u00fclis\u00e9g fog kialakulni, ez\u00e9rt szoci\u00e1lis alapon min\u00e9l t\u00f6bb p\u00e9nzt kell sz\u00e9tosztani hitelb\u0151l. A korm\u00e1ny azonban ehelyett kitartott azon politik\u00e1ja mellett, miszerint seg\u00e9ly helyett munk\u00e1t kell adni az embereknek, \u00e9s meghirdette \"minden id\u0151k legsikeresebb beruh\u00e1z\u00e1s\u00f6szt\u00f6nz\u00e9si programj\u00e1t\". Ennek nyom\u00e1n pedig beruh\u00e1z\u00e1si \u00e9s foglalkoztat\u00e1si rekord is sz\u00fcletett, miut\u00e1n 1700 milli\u00e1rd forintnyi fejleszt\u00e9ssel 270 ezer munkahelyet \u0151riztek meg.\nAl\u00e1h\u00fazta: a t\u00e1mogat\u00e1st k\u00e9r\u0151 \u00e9s kap\u00f3 v\u00e1llalatok 80 sz\u00e1zal\u00e9ka magyar tulajdonban van, amelyek \u00edgy az \u00faj vil\u00e1ggazdas\u00e1gi korszak \"abszol\u00fat nyertesei\" k\u00f6z\u00f6tt lehetnek, szemben a kapacit\u00e1saik le\u00e9p\u00edt\u00e9s\u00e9re k\u00e9nyszer\u00fcl\u0151 versenyt\u00e1rsaikkal.\n\u00a0\u00a0\u00a0\u00a0\"Ha ellenfeleinkre hallgattunk volna, akkor a magyar gazdas\u00e1got \u00e9vekkel, s\u0151t lehet, hogy egy komplett \u00e9vtizeddel vetett\u00fck volna vissza\" - fogalmazott.\n\u00a0\u00a0\u00a0\u00a0A miniszter besz\u00e1molt arr\u00f3l is, hogy a magyar f\u00e9mipar teljes\u00edtm\u00e9nye az idei \u00e9v els\u0151 kilenc h\u00f3napj\u00e1ban 35 sz\u00e1zal\u00e9kkal n\u0151tt, miut\u00e1n sok v\u00e1llalat kapott t\u00e1mogat\u00e1st a nagyj\u00e1b\u00f3l 120 ezer embernek munk\u00e1t ad\u00f3 \u00e1gazatban.\nV\u00e9gezet\u00fcl lesz\u00f6gezte: a gazdas\u00e1g lelk\u00e9t a magyar csal\u00e1di tulajdonban l\u00e9v\u0151 v\u00e1llalkoz\u00e1sok adj\u00e1k, amelyek k\u00f6z\u00fcl ugyancsak sok p\u00e1ly\u00e1zott sikerrel a beruh\u00e1z\u00e1s\u00f6szt\u00f6nz\u00e9si programban.\n\u00a0\u00a0\u00a0\u00a0A V-Casting \u00d6nt\u00f6dei Termel\u0151 \u00e9s Szolg\u00e1ltat\u00f3 Kft. kiemelt besz\u00e1ll\u00edt\u00f3ja t\u00f6bb aut\u00f3ipari v\u00e1llalatnak, p\u00e9ld\u00e1ul az Audi, a BMW \u00e9s az Opel sz\u00e1m\u00e1ra alkatr\u00e9szeket gy\u00e1rt\u00f3 SMR Automotive Mirror Technology Hungary Kft.-nek. A mostani b\u0151v\u00edt\u00e9snek k\u00f6sz\u00f6nhet\u0151en pedig m\u00e1r m\u00e1s ipar\u00e1gakb\u00f3l is tud majd megrendel\u00e9seket teljes\u00edteni a t\u00e1j\u00e9koztat\u00e1s szerint.\nMTI 2021. november 23.\n\n"}]