[{"date": "2021-11-11 10:06", "url": "https://koronavirus.gov.hu/cikkek/szijjarto-magyarorszag-turk-tanaccsal-kozosen-500-ezer-vakcinadozist-adomanyoz-raszorulo", "h1": "Szijj\u00e1rt\u00f3: Magyarorsz\u00e1g a T\u00fcrk Tan\u00e1ccsal k\u00f6z\u00f6sen 500 ezer vakcinad\u00f3zist adom\u00e1nyoz a r\u00e1szorul\u00f3 afrikai orsz\u00e1goknak", "body": "\nMagyarorsz\u00e1g, T\u00f6r\u00f6korsz\u00e1g \u00e9s Azerbajdzs\u00e1n a T\u00fcrk Tan\u00e1cs koordin\u00e1l\u00e1s\u00e1val 500 ezer vakcinad\u00f3zist adom\u00e1nyoz a legink\u00e1bb r\u00e1szorul\u00f3 afrikai orsz\u00e1goknak, \u00edgy t\u00e1mogatva a v\u00e9dekez\u00e9st a koronav\u00edrus-j\u00e1rv\u00e1ny ellen - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n Isztambulban.\n\n\nA t\u00e1rcavezet\u0151 a Magyarorsz\u00e1g \u00e1ltal felaj\u00e1nlott 200 ezer Sinopharm-vakcinad\u00f3zis \u00e1tad\u00e1s\u00e1n hangs\u00falyozta, hogy a negyedik hull\u00e1m a v\u00e1rtn\u00e1l kem\u00e9nyebben s\u00fajtotta a vil\u00e1got, \u00e9s \"m\u00e9g egy\u00e9rtelm\u0171bb\u00e9 tette, hogy kiz\u00e1r\u00f3lag az olt\u00e1s jelent val\u00f3di v\u00e9delmet, a beoltatlanok pedig sokkal nagyobb vesz\u00e9lynek vannak kit\u00e9ve, mint az el\u0151z\u0151 hull\u00e1mok sor\u00e1n\".\n\u00a0\u00a0\u00a0\u00a0\"Magyarorsz\u00e1g sikeres olt\u00e1si kamp\u00e1nyt bonyol\u00edtott le, amely azon a megk\u00f6zel\u00edt\u00e9sen alapult, hogy a vakcin\u00e1kra az \u00e9letment\u00e9s eszk\u00f6zek\u00e9nt tekintett\u00fcnk, \u00e9s nem ideol\u00f3giai vagy politikai nyilatkozatokk\u00e9nt\" - fogalmazott.\n\u00a0\u00a0\u00a0\u00a0Hozz\u00e1tette, a korm\u00e1ny \u00fagy d\u00f6nt\u00f6tt, hogy v\u00e1s\u00e1rol minden rendelkez\u00e9sre \u00e1ll\u00f3, bizony\u00edtottan hat\u00e9kony \u00e9s biztons\u00e1gos olt\u00f3anyagb\u00f3l. Ennek k\u00f6sz\u00f6nhet\u0151en pedig haz\u00e1nk az Eur\u00f3pai Uni\u00f3 leggyorsabb olt\u00e1si kamp\u00e1ny\u00e1t hajtotta v\u00e9gre, \u00e9s els\u0151k\u00e9nt nyithatta \u00fajra a gazdas\u00e1g\u00e1t - emelte ki.\n\u00a0\u00a0\u00a0\u00a0Szijj\u00e1rt\u00f3 P\u00e9ter r\u00e1mutatott: Magyarorsz\u00e1g el\u00e9g vakcin\u00e1val rendelkezik ahhoz, hogy mindenki felvehesse az els\u0151, a m\u00e1sodik \u00e9s a harmadik olt\u00e1st, s m\u00e9g biztons\u00e1gi tartal\u00e9k is van, \u00edgy most m\u00e1s, nehezebb helyzetben l\u00e9v\u0151 \u00e1llamokon is tud seg\u00edteni.\n\u00a0\u00a0\u00a0\u00a0Elmondta, ez\u00e9rt azonnal igent mondtak arra a t\u00f6r\u00f6k kezdem\u00e9nyez\u00e9sre, amelynek keretein bel\u00fcl T\u00f6r\u00f6korsz\u00e1g \u00e9s Magyarorsz\u00e1g 200-200 ezer, Azerbajdzs\u00e1n pedig 100 ezer vakcinad\u00f3zist adom\u00e1nyoz a T\u00fcrk Tan\u00e1cs koordin\u00e1l\u00e1s\u00e1val a legnehezebb helyzetben l\u00e9v\u0151 afrikai orsz\u00e1goknak, hogy emberek sz\u00e1zezreinek \u00e9let\u00e9t lehessen megmenteni.\n\u00a0\u00a0\u00a0\u00a0\"A vil\u00e1gj\u00e1rv\u00e1ny vil\u00e1gosan megmutatta, hogy milyen szorosan f\u00fcgg\u00fcnk egym\u00e1st\u00f3l. Rem\u00e9lj\u00fck, hogy a pand\u00e9mia mindenkit meggy\u0151z arr\u00f3l, hogy a nemzetk\u00f6zi kapcsolatokat ism\u00e9t a k\u00f6lcs\u00f6n\u00f6s tisztelet \u00e9s seg\u00edts\u00e9gny\u00fajt\u00e1s talaj\u00e1ra kell helyezni egym\u00e1s b\u00edr\u00e1lata, kioktat\u00e1sa \u00e9s stigmatiz\u00e1l\u00e1sa helyett\" - jelentette ki a miniszter.\n\u00a0\u00a0\u00a0\u00a0Kifejtette, a T\u00fcrk Tan\u00e1cs j\u00f3 p\u00e9ld\u00e1val j\u00e1rt el\u0151l a k\u00f6lcs\u00f6n\u00f6s seg\u00edts\u00e9gny\u00fajt\u00e1st illet\u0151en. A j\u00e1rv\u00e1ny els\u0151 hull\u00e1ma sor\u00e1n ugyanis Azerbajdzs\u00e1n, Kazahszt\u00e1n, T\u00f6r\u00f6korsz\u00e1g \u00e9s \u00dczbegiszt\u00e1n orvosi eszk\u00f6z\u00f6kkel seg\u00edtette Magyarorsz\u00e1got, amelyet haz\u00e1nk a m\u00e1sodik hull\u00e1m idej\u00e9n viszonozni tudott, most pedig k\u00f6z\u00f6sen t\u00e1mogatnak m\u00e1sokat.\n\u00a0\u00a0\u00a0\u00a0Bagdad Amrejev, a T\u00fcrk Tan\u00e1cs f\u0151titk\u00e1ra k\u00f6sz\u00f6netet mondott a \"rendk\u00edv\u00fcl nagylelk\u0171 gesztus\u00e9rt\", amely szerinte nem szokatlan Magyarorsz\u00e1g r\u00e9sz\u00e9r\u0151l. M\u00e9ltatta emellett azt is, hogy Magyarorsz\u00e1g h\u00eddszerepet t\u00f6lt be a t\u00fcrk orsz\u00e1gok \u00e9s Eur\u00f3pa k\u00f6z\u00f6tt.\n\nMTI 2021. november 11.\n\n"}]