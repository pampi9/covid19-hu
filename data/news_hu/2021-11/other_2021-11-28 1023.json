[{"date": "2021-11-28 10:23", "url": "https://koronavirus.gov.hu/cikkek/szlavik-rendkivul-sikeres-az-oltasi-akciohet", "h1": "Szl\u00e1vik: rendk\u00edv\u00fcl sikeres az olt\u00e1si akci\u00f3h\u00e9t", "body": "\n\u00a0Rendk\u00edv\u00fcl sikeresnek \u00e9rt\u00e9kelte az olt\u00e1si akci\u00f3hetet a D\u00e9l-pesti Centrumk\u00f3rh\u00e1z infektol\u00f3gus f\u0151orvosa, aki a koronav\u00edrus-j\u00e1rv\u00e1ny tov\u00e1bbi hull\u00e1mainak megel\u0151z\u00e9se \u00e9rdek\u00e9ben \u00fajb\u00f3l arra s\u00fcrgetett mindenkit, hogy vegye fel a v\u00edrus elleni vakcin\u00e1t.\n\n\nSzl\u00e1vik J\u00e1nos a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban elmondta, szem\u00e9lyesen is t\u00f6bb k\u00e9telked\u0151t siker\u00fclt meggy\u0151znie, hogy mennyivel t\u00f6bb el\u0151ny sz\u00e1rmazik a v\u00e9d\u0151olt\u00e1s felv\u00e9tel\u00e9b\u0151l, mint annak elutas\u00edt\u00e1s\u00e1b\u00f3l.\n\u00a0\u00a0\u00a0\u00a0Kiemelte, \u00e1tlagos \u00e9letm\u00f3d mellett nincs es\u00e9ly elker\u00fclni a megfert\u0151z\u0151d\u00e9st, \u00e9s sokkal jobb az olt\u00e1st felvenni, mint a megfert\u0151z\u0151d\u00e9st\u0151l rettegni.\n\u00a0\u00a0\u00a0\u00a0\"Aki ezen a betegs\u00e9gen \u00e1tesett, az tud mes\u00e9lni arr\u00f3l, hogy mennyire s\u00falyos k\u00f6vetkezm\u00e9nyekkel j\u00e1rhat (...), nem besz\u00e9lve arr\u00f3l, ha rizik\u00f3faktorok vannak, akkor id\u0151nk\u00e9nt fat\u00e1lis kimenetel\u0171\" - fogalmazott a f\u0151orvos.\n\u00a0\u00a0\u00a0\u00a0Szl\u00e1vik J\u00e1nos sz\u00f3lt arr\u00f3l is, a koronav\u00edrus omikronnak elnevezett v\u00e1ltozata bizonyos szempontb\u00f3l aggaszt\u00f3bb, mint a kor\u00e1bbiak, hiszen sokkal t\u00f6bb mut\u00e1ci\u00f3t tartalmaz, \u00e9ppen azokon a helyeken, ahol a v\u00edrus az emberi sejtekhez kapcsol\u00f3dik, ugyanakkor klinikai viselked\u00e9s\u00e9r\u0151l m\u00e9g nem lehet sokat tudni.\n\u00a0\u00a0\u00a0\u00a0\"Az els\u0151 h\u00edrek rendk\u00edv\u00fcl kedvez\u0151ek, de az\u00e9rt v\u00e1rjuk ki a v\u00e9g\u00e9t\" - mondta, hozz\u00e1t\u00e9ve, az omikron vari\u00e1ns a kor\u00e1bbi t\u00f6rzsekn\u00e9l enyh\u00e9bb, viszont furcs\u00e1bb megbeteged\u00e9seket okozott D\u00e9l-Afrik\u00e1ban: els\u0151sorban fejf\u00e1j\u00e1st, rendk\u00edv\u00fcli gyenges\u00e9get, leverts\u00e9get, szapora sz\u00edvdobog\u00e1st.\n\u00a0\u00a0\u00a0\u00a0Szl\u00e1vik J\u00e1nos al\u00e1h\u00fazta, nem kiz\u00e1rt, hogy a jelenlegi v\u00e9d\u0151olt\u00e1sok is v\u00e9delmet adnak az omikron vari\u00e1nssal szemben.\n\u00a0\u00a0\u00a0\u00a0Ellenkez\u0151 esetben, egyes becsl\u00e9sek szerint, 30-60 napon bel\u00fcl lehet \u00fagy \u00e1talak\u00edtani egy koronav\u00edrus elleni vakcin\u00e1t, hogy hat\u00e9kony legyen az \u00faj v\u00e1ltozattal szemben, ezt k\u00f6vet\u0151en azonban le is kell azokat gy\u00e1rtani, \u00edgy a k\u00f6vetkez\u0151 h\u00f3napokban nem lehet sz\u00e1m\u00edtani ilyen t\u00edpus\u00fa v\u00e9d\u0151olt\u00e1sokra - fejtette ki.\n\u00a0\u00a0\u00a0\u00a0A f\u0151orvos hangs\u00falyozta, a t\u00e1rsadalom v\u00e9delme \u00e9rdek\u00e9ben a gyermekeket is be kell oltani, mivel ritk\u00e1n n\u00e1luk is kialakulhatnak vesz\u00e9lyes sz\u00f6v\u0151dm\u00e9nyek, k\u00fcl\u00f6n\u00f6sen a valamilyen alapbetegs\u00e9gben szenved\u0151kn\u00e9l: t\u00fals\u00falyosokn\u00e1l, cukor-, illetve sz\u00edvbetegekn\u00e9l, immunhi\u00e1nyosokn\u00e1l.\n\u00a0\u00a0\u00a0\u00a0Szl\u00e1vik J\u00e1nos is felh\u00edvta a figyelmet arra, hogy Magyarorsz\u00e1gra is meg\u00e9rkeznek a gyermekeknek val\u00f3, a feln\u0151tt d\u00f3zis harmad\u00e1t tartalmaz\u00f3 olt\u00e1sok.\n\u00a0\u00a0\u00a0\u00a0A f\u0151orvos szerint a sz\u00fcl\u0151k nyugodtan elvihetik gyermekeiket az olt\u00e1sra, a gyerekekn\u00e9l ugyanis ritk\u00e1k az olt\u00e1si reakci\u00f3k, \u00e9s a vakcin\u00e1k n\u00e1luk tal\u00e1n m\u00e9g hat\u00e9konyabbak is, mint a feln\u0151ttekn\u00e9l.\n\u00a0\u00a0\u00a0\u00a0Kiemelte, a feln\u0151tteknek \u00e9rdemes felvenni\u00fck a harmadik olt\u00e1st, mert megfigyelt\u00e9k, hogy a m\u00e1sodik vakcin\u00e1t k\u00f6vet\u0151 negyedik h\u00f3napt\u00f3l cs\u00f6kken az olt\u00e1ssal el\u00e9rt v\u00e9detts\u00e9g, a hatodik h\u00f3napra pedig m\u00e1r j\u00f3val alacsonyabb, mint kor\u00e1bban.\n\u00a0\u00a0\u00a0\u00a0Szl\u00e1vik J\u00e1nos elmondta, egyesek szerint a k\u00f6vetkez\u0151 hetekben tet\u0151zhet a negyedik hull\u00e1m, de sajnos egyre t\u00f6bbet hall az \u00f6t\u00f6dik hull\u00e1mr\u00f3l is. Ezzel kapcsolatban arra eml\u00e9keztetett, hogy a m\u00e1sodik hull\u00e1mot is szinte azonnal k\u00f6vette a harmadik.\n\nMTI 2021. november 28.\n\u00a0\n\n"}]