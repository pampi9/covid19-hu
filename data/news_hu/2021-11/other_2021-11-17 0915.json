[{"date": "2021-11-17 09:15", "url": "https://koronavirus.gov.hu/cikkek/rusvai-miklos-megerosit-harmadik-oltas", "h1": "Rusvai Mikl\u00f3s: meger\u0151s\u00edt a harmadik olt\u00e1s", "body": "\nRusvai Mikl\u00f3s virol\u00f3gus szerint a koronav\u00edrus ellen beadott eml\u00e9keztet\u0151 d\u00f3zis felfriss\u00edti az immunrendszer mem\u00f3ri\u00e1j\u00e1t, az antitestek az olt\u00e1s ut\u00e1n h\u00e1rom h\u00e9ttel \u00e9rik el a legmagasabb szintj\u00fcket, hat h\u00f3nap eltelt\u00e9vel azonban a v\u00e9d\u0151\u00e9rt\u00e9k al\u00e1 cs\u00f6kkennek\n\n\nA Magyar Nemzet szerdai sz\u00e1m\u00e1ban a v\u00edruskutat\u00f3 r\u00e1mutatott: a harmadik olt\u00e1s felv\u00e9tel\u00e9vel a szervezet \u00fajra eredm\u00e9nyesen fogja termelni az ellenanyagot, \u00edgy aki most beoltatta mag\u00e1t, az a negyedik j\u00e1rv\u00e1nyhull\u00e1m v\u00e9g\u00e9ig m\u00e1r v\u00e9detts\u00e9get szerzett, j\u00f6v\u0151 \u0151sszel azonban ugyanez m\u00e1r nem lesz elmondhat\u00f3.\n\u00a0\u00a0\u00a0\u00a0Rusvai hangs\u00falyozta: az alapt\u00e9tel az, hogy a harmadik olt\u00e1s senkinek sem \u00e1rt, ez\u00e1ltal friss\u00edtj\u00fck fel ugyanis az immunrendszer\u00fcnk eml\u00e9kezet\u00e9t, amelynek k\u00f6sz\u00f6nhet\u0151en a szervezet\u00fcnk \u00fajra eredm\u00e9nyesen fogja termelni az ellenanyagot.\n\u00a0\u00a0\u00a0\u00a0Az antitestek az olt\u00e1s ut\u00e1n h\u00e1rom h\u00e9ttel \u00e9rik el a legmagasabb szintj\u00fcket, ami egy\u00e9nenk\u00e9nt nagyon v\u00e1ltoz\u00f3, ut\u00e1na viszont nagyj\u00e1b\u00f3l hathetente felez\u0151dik a mennyis\u00e9g\u00fck, hat h\u00f3nap ut\u00e1n pedig biztosan a v\u00e9d\u0151\u00e9rt\u00e9k al\u00e1 cs\u00f6kken a sz\u00e1muk. Van, akin\u00e9l azonban ez ak\u00e1r k\u00e9t h\u00f3nap ut\u00e1n is bek\u00f6vetkezhet - mutatott r\u00e1 a szakember. Hozz\u00e1tette: ez ugyanakkor nem jelenti azt, hogy az immunrendszer elfelejtette volna a v\u00e9d\u0151olt\u00e1st, mivel az immunmem\u00f3ria m\u0171k\u00f6dik. A probl\u00e9ma ink\u00e1bb az, hogy egy fert\u0151z\u00e9s eset\u00e9n \u00f6t-h\u00e9t napra van sz\u00fcks\u00e9ge az immunmem\u00f3ria alapj\u00e1n m\u0171k\u00f6d\u00e9sbe lend\u00fcl\u0151 immunrendszernek az antitestek termel\u00e9s\u00e9re. Ennek \u00e9rtelm\u00e9ben ha valaki p\u00e9ld\u00e1ul szeptember elej\u00e9n vette fel a harmadik olt\u00e1s\u00e1t, akkor az immunrendszere a vakcin\u00e1ci\u00f3 ut\u00e1n \u00f6t-h\u00e9t nappal m\u00e1r elkezdte termelni az antitesteket, \u00e9s mostanra m\u00e1r el\u00e9g antitest van a v\u00e9r\u00e9ben. K\u00f6vetkez\u00e9sk\u00e9ppen nem kell \u00f6t-h\u00e9t napnak eltelnie ahhoz, hogy a szervezete elkezdjen v\u00e9dekezni, hanem azonnal, m\u00e1r a fert\u0151z\u00e9s pillanat\u00e1ban reag\u00e1l a bejutott v\u00edrusokra - magyar\u00e1zta a v\u00edruskutat\u00f3. A harmadik olt\u00e1ssal teh\u00e1t id\u0151t nyer\u00fcnk, de az immunrendszer\u00fcnk nem felejtette el az els\u0151 k\u00e9t d\u00f3zist sem - fogalmazott Rusvai Mikl\u00f3s.\n\u00a0\u00a0\u00a0\u00a0Hangs\u00falyozta: a SARS-CoV-2 v\u00edrusfert\u0151z\u00e9st\u0151l nem f\u00e9lni kell, hanem fel kell k\u00e9sz\u00fclni r\u00e1, vagyis id\u0151ben beoltatni magunkat. Ha az antitestszintet siker\u00fcl megfelel\u0151en magas szinten tartani, akkor a v\u00edrust\u00f3l nem lehet s\u00falyosan megbetegedni, mivel \u00fajabb \u00e9s \u00fajabb immunl\u00f6k\u00e9seket ad a szervezetnek - h\u00fazta al\u00e1.\n\u00a0\u00a0\u00a0\u00a0Arra a felvet\u00e9sre, hogy a harmadik olt\u00e1st az alapimmuniz\u00e1l\u00e1s r\u00e9sz\u00e9v\u00e9 kell-e tenni, a szakember elmondta: \u00e9rdemes ezen elgondolkodni, ugyanakkor m\u00e9g korai err\u0151l besz\u00e9lni, mivel egyes orsz\u00e1gokban az 5-11 \u00e9ves koroszt\u00e1ly immuniz\u00e1l\u00e1sa is csak nemr\u00e9g kezd\u0151d\u00f6tt meg. Rusvai Mikl\u00f3s szerint azonban az Eur\u00f3pai Gy\u00f3gyszer\u00fcgyn\u00f6ks\u00e9g (EMA) v\u00e9lhet\u0151en m\u00e9g kar\u00e1csony el\u0151tt Eur\u00f3p\u00e1ban is enged\u00e9lyezni fogja az 5-11 \u00e9vesek vakcin\u00e1ci\u00f3j\u00e1t a Pfizer sz\u00e9rum\u00e1val, ett\u0151l kezdve pedig Magyarorsz\u00e1gon is sor ker\u00fclhet ennek a koroszt\u00e1lynak a beolt\u00e1s\u00e1ra.\n\nMTI 2021. november 17.\n\n"}]