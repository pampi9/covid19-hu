[{"date": "2021-11-26 12:03", "url": "https://koronavirus.gov.hu/cikkek/haziorvosi-szakmai-vezeto-gyerekek-oltasaval-merfoldkohoz-erkezhet-jarvanykezeles", "h1": "H\u00e1ziorvosi szakmai vezet\u0151: a gyerekek olt\u00e1s\u00e1val m\u00e9rf\u00f6ldk\u0151h\u00f6z \u00e9rkezhet a j\u00e1rv\u00e1nykezel\u00e9s", "body": "\nM\u00e9rf\u00f6ldk\u0151h\u00f6z \u00e9rkezhet a j\u00e1rv\u00e1nykezel\u00e9s azzal, hogy az Eur\u00f3pai Gy\u00f3gyszer\u00fcgyn\u00f6ks\u00e9g (EMA) enged\u00e9lyezte az 5-11 \u00e9ves koroszt\u00e1ly olt\u00e1s\u00e1t a Pfizer/BioNTech koronav\u00edrus elleni vakcin\u00e1j\u00e1val - mondta a h\u00e1ziorvosok orsz\u00e1gos kollegi\u00e1lis szakmai vezet\u0151je az M1 aktu\u00e1lis csatorna p\u00e9ntek reggeli m\u0171sor\u00e1ban.\n\n\nB\u00e9k\u00e1ssy Szabolcs elmondta, a gyerekek k\u00f6r\u00e9ben is terjed a v\u00edrus, \u00e9s b\u00e1r az esetek t\u00f6bbs\u00e9g\u00e9ben enyhe lefoly\u00e1s\u00fa megbeteged\u00e9st okoz n\u00e1luk a fert\u0151z\u00e9s, tov\u00e1bbadhatj\u00e1k azt.\n\u00a0\u00a0\u00a0\u00a0Hozz\u00e1tette: a tapasztalatok azt mutatj\u00e1k, hogy ebben a hull\u00e1mban sokkal t\u00f6bb gyerek fert\u0151z\u0151dik meg, \u00e9s m\u00edg kor\u00e1bban t\u00fcnetmentesen vagy enyhe t\u00fcnetekkel v\u00e9szelt\u00e9k \u00e1t a betegs\u00e9get, addig mostanra mark\u00e1nsabb t\u00fcnetek jelentkeznek n\u00e1luk.\n\u00a0\u00a0\u00a0\u00a0A j\u00e1rv\u00e1ny let\u00f6r\u00e9s\u00e9hez ebben a koroszt\u00e1lyban is magas \u00e1toltotts\u00e1g sz\u00fcks\u00e9ges - jelentette ki, hozz\u00e1t\u00e9ve: az olt\u00e1s a gyerekeket is jobban v\u00e9di a betegs\u00e9g s\u00falyos lefoly\u00e1sa ellen, hasonl\u00f3an a feln\u0151ttekhez.\n\u00a0\u00a0\u00a0\u00a0B\u00e9k\u00e1ssy Szabolcs a h\u00e9tf\u0151n indult olt\u00e1si akci\u00f3hetet sikeresnek, n\u00e9pszer\u0171nek \u00e9rt\u00e9kelte, jelezve, hogy sz\u00e1mos h\u00e1ziorvos is bekapcsol\u00f3dott a kamp\u00e1nyba. A praxisokban olt\u00e1sra jelentkez\u0151k ar\u00e1ny\u00e1t n\u00e9zve a legt\u00f6bben a harmadik olt\u00e1sra jelentkeznek, t\u00edz sz\u00e1zal\u00e9kuk pedig az els\u0151 d\u00f3zist k\u00e9ri - ismertette.\n\u00a0\u00a0\u00a0\u00a0A szakember jelezte, nagy a terhel\u00e9s a h\u00e1ziorvosokn\u00e1l, a praxisokban naponta \u00e1tlagosan 350 ezer beteget l\u00e1tnak el, ez\u00e9rt is fontos a v\u00e9d\u0151olt\u00e1s felv\u00e9tele.\n\u00a0\u00a0\u00a0\u00a0B\u00e9k\u00e1ssy Szabolcs besz\u00e9lt arr\u00f3l is, hogy a h\u00e1ziorvosokhoz juttatott antig\u00e9n gyorsteszt a fert\u0151z\u00f6ttek kisz\u0171r\u00e9se szempontj\u00e1b\u00f3l fontos, ezek a tesztek j\u00f3 szolg\u00e1latot tesznek az orvoshoz fordul\u00f3 p\u00e1ciensek \u00e1llapot-differenci\u00e1l\u00e1s\u00e1ban. Ha az els\u0151 teszteredm\u00e9ny pozit\u00edv, megkezd\u0151dhet a beteg izol\u00e1ci\u00f3ja, m\u00e1s esetekben azonban meger\u0151s\u00edt\u0151 PCR-tesztet kell v\u00e9gezni.\n\nMTI 2021. november 26.\n\n"}]