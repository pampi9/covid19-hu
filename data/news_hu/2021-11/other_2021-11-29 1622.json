[{"date": "2021-11-29 16:22", "url": "https://koronavirus.gov.hu/cikkek/rogan-antal-tobb-oltasi-akciohet-varhato", "h1": "Rog\u00e1n Antal: t\u00f6bb olt\u00e1si akci\u00f3h\u00e9t is v\u00e1rhat\u00f3", "body": "\nA korm\u00e1ny vizsg\u00e1lja, hogy a v\u00e9detts\u00e9gi igazolv\u00e1nyok lej\u00e1rjanak-e a m\u00e1sodik olt\u00e1st k\u00f6vet\u0151 6-7 h\u00f3nappal, de d\u00f6nt\u00e9s egyel\u0151re nem sz\u00fcletett err\u0151l - mondta Rog\u00e1n Antal, a minisztereln\u00f6k kabinetf\u0151n\u00f6ke az Orsz\u00e1ggy\u0171l\u00e9s gazdas\u00e1gi bizotts\u00e1g\u00e1ban h\u00e9tf\u0151n, ahol a harmadik olt\u00e1s felv\u00e9tel\u00e9nek fontoss\u00e1g\u00e1t is hangs\u00falyozta, egyben azt is bejelentette, hogy t\u00f6bb olt\u00e1si akci\u00f3hetet is szerveznek a k\u00f6zelj\u00f6v\u0151ben.\n\n\n\u00a0Hangs\u00falyozta: Magyarorsz\u00e1g els\u0151k\u00e9nt tudott \u00fajraindulni az olt\u00e1soknak k\u00f6sz\u00f6nhet\u0151en, most az a legfontosabb, hogy min\u00e9l t\u00f6bben felvegy\u00e9k a harmadik olt\u00e1st, a koronav\u00edrus-j\u00e1rv\u00e1ny \u00f6t\u00f6dik hull\u00e1m\u00e1t ugyanis csak akkor lehet megel\u0151zni vagy ellapos\u00edtani.\n\u00a0\u00a0\u00a0\u00a0Ennek \u00e9rdek\u00e9ben a korm\u00e1ny decemberben \u00e9s v\u00e1rhat\u00f3an janu\u00e1rban is \u00fajabb olt\u00e1si akci\u00f3heteket, illetve \"n\u00e9vre sz\u00f3l\u00f3\" kamp\u00e1nyokat szervez az eg\u00e9szs\u00e9g\u00fcgyi hat\u00f3s\u00e1gokkal egy\u00fcttm\u0171k\u00f6dve, ahogy tette eddig is.\n\u00a0\u00a0\u00a0\u00a0A meger\u0151s\u00edt\u0151 olt\u00e1s bead\u00e1sa az\u00e9rt is nagyon fontos, mert Magyarorsz\u00e1gon az olt\u00e1sok t\u00f6bbs\u00e9g\u00e9t j\u00fanius v\u00e9g\u00e9ig adt\u00e1k be, a vakcina v\u00e9d\u0151 ereje pedig 4-6 h\u00f3nap ut\u00e1n jelent\u0151sen cs\u00f6kken - figyelmeztetett.\n\u00a0\u00a0\u00a0\u00a0Azzal folytatta: elk\u00e9pzelhet\u0151, hogy a v\u00e9detts\u00e9gi igazolv\u00e1nyok haszn\u00e1lati k\u00f6r\u00e9t ki kell majd b\u0151v\u00edteni, vagyis m\u00e9g t\u00f6bb helyen sz\u00fcks\u00e9ges lehet a v\u00e9detts\u00e9g igazol\u00e1sa.\n\u00a0\u00a0\u00a0\u00a0A negyedik hull\u00e1m feltehet\u0151leg most van a \"cs\u00facson\", innen lefel\u00e9 veheti az ir\u00e1nyt - jegyezte meg.\n\u00a0\u00a0\u00a0\u00a0Rog\u00e1n Antal elmondta, hogy a korm\u00e1ny a nemzeti konzult\u00e1ci\u00f3 eredm\u00e9ny\u00e9t figyelembe v\u00e9ve meghosszabb\u00edtotta a hitelmorat\u00f3riumot a r\u00e1szorul\u00f3k eset\u00e9ben.\n\u00a0\u00a0\u00a0\u00a0A csal\u00e1di ad\u00f3 visszat\u00e9r\u00edt\u00e9s\u00e9r\u0151l a jogszab\u00e1lyokat elfogadt\u00e1k; j\u00f6v\u0151 \u00e9v febru\u00e1rj\u00e1ban a gyermeket nevel\u0151 sz\u00fcl\u0151knek visszafizetik a 2021-ben befizetett szem\u00e9lyi j\u00f6vedelemad\u00f3t a 2020-as \u00e1tlagb\u00e9r ad\u00f3tartam\u00e1ig - eml\u00e9keztetett.\n\u00a0\u00a0\u00a0\u00a0A kabinetf\u0151n\u00f6k r\u00e1mutatott: a konzult\u00e1ci\u00f3n r\u00e9szt vev\u0151k t\u00e1mogatt\u00e1k, hogy a minim\u00e1lb\u00e9r m\u00e9rt\u00e9ke Magyarorsz\u00e1gon el\u00e9rje a 200 ezer forintot, ennek megfelel\u0151en a korm\u00e1ny meg\u00e1llapodott a munkaad\u00f3kkal, akik v\u00e1llalt\u00e1k ennek a kifizet\u00e9s\u00e9t j\u00f6v\u0151re. Arra k\u00e9rte a k\u00e9pvisel\u0151ket, hogy kiv\u00e9tel n\u00e9lk\u00fcl t\u00e1mogass\u00e1k a korm\u00e1ny 750 milli\u00e1rd forintos ad\u00f3cs\u00f6kkent\u00e9si csomagj\u00e1t, ez ugyanis \"el\u0151felt\u00e9tele\" volt a l\u00e9p\u00e9snek. A minim\u00e1lb\u00e9r \u00e9s a diplom\u00e1s minim\u00e1lb\u00e9r megemel\u00e9se \u00f6sszesen 2,5 milli\u00f3 embert \u00e9rint - f\u0171zte hozz\u00e1.\n\u00a0\u00a0\u00a0\u00a0A korm\u00e1ny d\u00f6nt\u00e9se alapj\u00e1n 2022 febru\u00e1rj\u00e1ban a 13. havi nyugd\u00edjat teljes eg\u00e9sz\u00e9ben kifizetik az \u00e9rintetteknek; a nyugd\u00edjpr\u00e9miumot pedig m\u00e1r foly\u00f3s\u00edtott\u00e1k imm\u00e1r negyedik alkalommal - hangs\u00falyozta.\n\u00a0\u00a0\u00a0\u00a0Besz\u00e9lt arr\u00f3l is, hogy janu\u00e1rt\u00f3l hat\u00e1lyba l\u00e9p a 25 \u00e9v alattiak ad\u00f3mentess\u00e9ge, ami \"jelent\u0151s kedvezm\u00e9ny\" a fiataloknak.\n\u00a0\u00a0\u00a0\u00a0Rog\u00e1n Antal elmondta, hogy a j\u00e1rv\u00e1ny s\u00falyos csap\u00e1st m\u00e9rt a turizmusra, a belf\u00f6ldi vend\u00e9gek sz\u00e1ma 2020-ban a 2019. \u00e9vi 70 sz\u00e1zal\u00e9k\u00e1t tette ki, a vend\u00e9g\u00e9jszak\u00e1knak pedig a 78 sz\u00e1zal\u00e9k\u00e1t; a k\u00fclf\u00f6ldiek eset\u00e9ben pedig az \u00e1gazat a 2019-es \u00e9rt\u00e9k 22, illetve 27 sz\u00e1zal\u00e9k\u00e1t teljes\u00edtette tavaly.\n\u00a0\u00a0\u00a0\u00a0A korm\u00e1ny ugyanakkor er\u0151s t\u00e1mogat\u00e1si programot alak\u00edtott ki az \u00e1gazat megseg\u00edt\u00e9s\u00e9re - mutatott r\u00e1. A lemondott foglal\u00e1sok ut\u00e1n 80 sz\u00e1zal\u00e9kos kompenz\u00e1ci\u00f3t vezettek be, ad\u00f3- \u00e9s j\u00e1rul\u00e9kkedvezm\u00e9nyekr\u0151l d\u00f6nt\u00f6ttek, elengedtek d\u00edjakat, amin fel\u00fcl tov\u00e1bbi seg\u00edts\u00e9get jelentett a hitelmorat\u00f3rium \u00e9s a k\u00fcl\u00f6nf\u00e9le kedvezm\u00e9nyes hitelkonstrukci\u00f3k - r\u00e9szletezte. A korm\u00e1ny \u00f6sszesen 874 milli\u00e1rd forinttal t\u00e1mogatta a turizmust 2020-ban - \u00f6sszegezte.\n\u00a0\u00a0\u00a0\u00a0Az idei ny\u00e1r a belf\u00f6ldi turizmus ter\u00e9n minden id\u0151k legsikeresebbje volt, gyakorlatilag 15 milli\u00f3 vend\u00e9g\u00e9jszak\u00e1t regisztr\u00e1ltak a sz\u00e1ll\u00e1shelyek, ami 25 sz\u00e1zal\u00e9kkal meghaladja a tavalyit - mondta. A vend\u00e9gl\u00e1t\u00f3helyek \u00e1rbev\u00e9tele megk\u00f6zel\u00edtette a 360 milli\u00e1rd forintot, szemben a 2020-as 288 milli\u00e1rddal - f\u0171zte hozz\u00e1 utalva arra, hogy a 2019-es rekord\u00e9vhez k\u00e9pest a vend\u00e9gl\u00e1t\u00f3helyek forgalma 10 sz\u00e1zal\u00e9kkal b\u0151v\u00fclt.\n\nMTI 2021. november 29.\n\n"}]