[{"date": "2021-11-30 12:10", "url": "https://koronavirus.gov.hu/cikkek/novak-korabban-utaljak-decemberi-nyugdijat", "h1": "Nov\u00e1k: kor\u00e1bban utalj\u00e1k a decemberi nyugd\u00edjat", "body": "\nA megszokottn\u00e1l kor\u00e1bban utalj\u00e1k a nyugd\u00edjat; a banksz\u00e1ml\u00e1kra december 2-\u00e1n utalj\u00e1k a j\u00e1rand\u00f3s\u00e1got, \u00e9s a postai k\u00e9zbes\u00edt\u00e9s is m\u00e1r cs\u00fct\u00f6rt\u00f6k\u00f6n megkezd\u0151dik - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a k\u00f6z\u00f6ss\u00e9gi oldal\u00e1n.\n\n\nNov\u00e1k\u00a0Katalin bejegyz\u00e9se szerint mostanra minden \u00e9rintett megkapta a 80 ezer forintos nyugd\u00edjpr\u00e9miumot vagy egyszeri juttat\u00e1st, valamint a kieg\u00e9sz\u00edt\u0151 nyugd\u00edjemel\u00e9st.\n\u00a0\u00a0\u00a0\u00a0\"A banksz\u00e1ml\u00e1val rendelkez\u0151k m\u00e1r november 12-\u00e9n hozz\u00e1jutottak minden id\u0151k legmagasabb \u00f6sszeg\u0171 nyugd\u00edjpr\u00e9mium\u00e1hoz, valamint a kieg\u00e9sz\u00edt\u0151 nyugd\u00edjemel\u00e9s\u00e9hez, \u00e9s hat\u00e1rid\u0151re befejez\u0151d\u00f6tt a novemberben esed\u00e9kes \u00f6sszegek postai k\u00e9zbes\u00edt\u00e9se is\" - \u00edrta.\n\u00a0\u00a0\u00a0\u00a0Nov\u00e1k\u00a0Katalin hozz\u00e1tette: tov\u00e1bbi j\u00f3 h\u00edr a nyugd\u00edjasoknak, hogy janu\u00e1rban \u00fajabb, t\u00f6rv\u00e9nyben garant\u00e1lt nyugd\u00edjemel\u00e9sre sz\u00e1m\u00edthatnak, febru\u00e1rban pedig a nyugd\u00edj mellett megkapj\u00e1k a teljes 13. havi nyugd\u00edjat.\n\nMTI 2021. november 30.\n\n"}]