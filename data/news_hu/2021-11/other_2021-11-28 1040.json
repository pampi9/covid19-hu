[{"date": "2021-11-28 10:40", "url": "https://koronavirus.gov.hu/cikkek/merkely-bela-nyugodt-karacsony-azon-mulik-hanyan-veszik-fel-harmadik-oltast", "h1": "Merkely B\u00e9la: a nyugodt kar\u00e1csony azon m\u00falik, h\u00e1nyan veszik fel a harmadik olt\u00e1st", "body": "\nA nyugodt kar\u00e1csony azon m\u00falik, hogy h\u00e1nyan veszik fel a harmadik olt\u00e1st - v\u00e9lekedett a Semmelweis Egyetem rektora az M1 aktu\u00e1lis csatorna szombat esti m\u0171sor\u00e1ban.\n\n\nMerkely B\u00e9la hozz\u00e1tette: a harmadik olt\u00e1s hat\u00e1sa k\u00e9t h\u00e9t alatt alakul ki, teh\u00e1t \"azok a csal\u00e1dok tudnak nyugodtan a csal\u00e1di asztalhoz \u00fclni, ahol k\u00e9t h\u00e9ttel kar\u00e1csony el\u0151tt mindenki felvette a harmadik olt\u00e1st\".\n\u00a0\u00a0\u00a0\u00a0Kiemelte, hogy az Eur\u00f3pai Uni\u00f3ban Magyarorsz\u00e1gon adt\u00e1k be a legt\u00f6bb harmadik olt\u00e1st. \u00d6sszehasonl\u00edt\u00e1sk\u00e9ppen Izraelt hozta fel p\u00e9ldak\u00e9nt, ahol j\u00faniusban indult el a negyedik hull\u00e1m, amely szeptemberre cs\u00facsosodott ki, majd lecsendesedett. Ennek megold\u00e1sa Merkely B\u00e9la szerint a harmadik olt\u00e1s volt, amelyet a lakoss\u00e1g 45 sz\u00e1zal\u00e9ka kapott meg. Ebb\u0151l lehet arra k\u00f6vetkeztetni, hogy n\u00e1lunk is ezt az \u00e9rt\u00e9ket kell el\u00e9rni, hogy kar\u00e1csonykor a csal\u00e1dok \u00f6ssze\u00fclhessenek \u00e9s b\u00e9k\u00e9ben \u00fcnnepelhessenek.\n\u00a0\u00a0\u00a0\u00a0Izrael p\u00e9ld\u00e1j\u00e1t az\u00e9rt is hozta fel a rektor, mert ott is 60 feletti sz\u00e1zal\u00e9kban oltott k\u00e9t d\u00f3zissal a lakoss\u00e1g, viszont ehhez j\u00e1rul hozz\u00e1 a 45 sz\u00e1zal\u00e9kos \u00e1toltotts\u00e1g a harmadik d\u00f3zissal. Kit\u00e9rt azon eur\u00f3pai orsz\u00e1gokra, ahol sok esetben k\u00e9t d\u00f3zissal el\u00e9rt\u00e9k a 80-85 sz\u00e1zal\u00e9kot is, m\u00e9gis magas a napi fert\u0151z\u00e9ssz\u00e1m. Mindez a rektor szerint azzal magyar\u00e1zhat\u00f3, hogy az els\u0151 k\u00e9t d\u00f3zis a betegs\u00e9g s\u00falyos lefoly\u00e1s\u00e1ra, a hal\u00e1loz\u00e1sra van hat\u00e1ssal, m\u00edg a harmadik adag a j\u00e1rv\u00e1ny terjed\u00e9se szempontj\u00e1b\u00f3l jelent\u0151s.\n\u00a0\u00a0\u00a0\u00a0A mostani eur\u00f3pai helyzet azt mutatja, hogy a delta vari\u00e1ns visszafert\u0151zte Eur\u00f3p\u00e1t, \u00e9s olyanok is megkapt\u00e1k, akik egy\u00e9bk\u00e9nt m\u00e1r k\u00e9tszer oltva voltak, ennek k\u00f6vetkezt\u00e9ben r\u00e9szt vettek a j\u00e1rv\u00e1nyban \u00e9s fenntartott\u00e1k azt - fogalmazott.\n\u00a0\u00a0\u00a0\u00a0Az olt\u00e1si hetet sikeresnek \u00e9rt\u00e9kelve azt mondta: rem\u00e9lte, hogy n\u00e9pszer\u0171 lesz a regisztr\u00e1ci\u00f3 n\u00e9lk\u00fcli olt\u00e1s, sokat dolgoztak rajta, hogy ne csak n\u00f6velj\u00e9k az olt\u00f3pontok sz\u00e1m\u00e1t, de egyszer\u0171bb\u00e9 is tegy\u00e9k a r\u00e9szv\u00e9telt. P\u00e9ldak\u00e9nt eml\u00edtette, hogy az olt\u00e1sra rendelkez\u00e9sre \u00e1ll\u00f3 id\u0151t is b\u0151v\u00edtett\u00e9k, 7 \u00f3r\u00e1t\u00f3l 19 \u00f3r\u00e1ig, \u00edgy b\u00e1rki megtal\u00e1lhatta a sz\u00e1m\u00e1ra megfelel\u0151 id\u0151pontot.\n\u00a0\u00a0\u00a0\u00a0A Semmelweis Egyetem n\u00e9gy olt\u00f3ponton 26 olt\u00f3helyet m\u0171k\u00f6dtet: a V\u00e1rosmajori Sz\u00edv- \u00e9s \u00c9rgy\u00f3gy\u00e1szati Klinik\u00e1n, a I. sz. Gyermekgy\u00f3gy\u00e1szati Klinik\u00e1n a B\u00f3kay J\u00e1nos utc\u00e1ban, az egyetem k\u00f6zponti k\u00fcls\u0151 klinikai t\u00f6mbj\u00e9ben, valamint a Szent R\u00f3kus K\u00f3rh\u00e1zban.\n\u00a0\u00a0\u00a0\u00a0Az olt\u00e1si h\u00e9t j\u00f6v\u0151 h\u00e9tre kiterjeszt\u00e9s\u00e9vel \u00f6sszef\u00fcgg\u00e9sben fontosnak nevezte, hogy az ig\u00e9nyeknek megfelel\u0151en alak\u00edtj\u00e1k az er\u0151forr\u00e1sokat, \u00edgy ha sz\u00fcks\u00e9g van t\u00f6bb munkat\u00e1rsra, azt is megszervezik.\n\u00a0\u00a0\u00a0\u00a0Ismertette: az egyetem eddig 460 ezer olt\u00e1st adott be, az olt\u00e1si akci\u00f3h\u00e9ttel \u00e9s annak kitol\u00e1s\u00e1val az \u00e1ltaluk beadott olt\u00e1sok sz\u00e1ma a 800 ezret is meg fogja haladni.\u00a0\u00a0\n\u00a0\u00a0\u00a0\u00a0Elmondta, hogy az olt\u00e1si akci\u00f3h\u00e9t ar\u00e1nyai orsz\u00e1gosan azonosak, a legt\u00f6bben, 85 sz\u00e1zal\u00e9kban harmadik olt\u00e1s\u00e9rt jelentkeznek, 10 sz\u00e1zal\u00e9kos az els\u0151 vakcin\u00e1\u00e9rt jelentkez\u0151k ar\u00e1nya \u00e9s 5 sz\u00e1zal\u00e9k a m\u00e1sodik\u00e9rt.\n\u00a0\u00a0\u00a0\u00a0Merkely B\u00e9la szerint a legfontosabb az, hogy senki se b\u00edzzon az immunrendszer\u00e9ben, oltatlanul \"a legjobb immunrendszer mellett is kialakulhat citokinvihar, fiatal, huszon\u00e9ves, sportos testalkat\u00fa ember is l\u00e9legeztet\u0151g\u00e9pre ker\u00fclhet, hal\u00e1l k\u00f6zel\u00e9be\". Hozz\u00e1tette: ez most egy olyan helyzet, hogy \"legal\u00e1bb h\u00e1rom olt\u00e1sra van sz\u00fcks\u00e9g\".\n\u00a0\u00a0\u00a0\u00a0Az Afrika d\u00e9li r\u00e9sz\u00e9n felfedezett omikron mut\u00e1nssal \u00f6sszef\u00fcgg\u00e9sben azt mondta: \"minden elk\u00e9pzelhet\u0151, ez egy ezerarc\u00fa v\u00edrus, azt azonban nem tartom val\u00f3sz\u00edn\u0171nek, hogy ez egy azonnali hatalmas \u00f6t\u00f6dik hull\u00e1mot gener\u00e1ljon\". Megism\u00e9telte: az alapimmuniz\u00e1ci\u00f3 a betegs\u00e9g s\u00falyos lefoly\u00e1s\u00e1val, a harmadik olt\u00e1s a j\u00e1rv\u00e1ny terjed\u00e9s\u00e9vel f\u00fcgg \u00f6ssze, ez\u00e9rt ha ez a k\u00e9t param\u00e9ter magas az orsz\u00e1gban, akkor ez a mut\u00e1ns \"nem fog jelent\u0151s probl\u00e9m\u00e1t okozni\". De azokban az orsz\u00e1gokban, ahol alacsony az \u00e1toltotts\u00e1g \u00e9s nincs meg a harmadik olt\u00e1s, ott gondot jelenthet - f\u0171zte hozz\u00e1.\n\u00a0\u00a0\u00a0\u00a0A j\u00f6v\u0151re vonatkoz\u00f3an azt mondta: egy pontosan meg nem hat\u00e1rozhat\u00f3 id\u0151 m\u00falva megszel\u00edd\u00fcl a v\u00edrus, de ez az oltotts\u00e1g k\u00f6vetkezm\u00e9nye lesz. Akik nem oltatj\u00e1k be magukat, azok megkapj\u00e1k a betegs\u00e9get, aminek \"nagy \u00e1ra van, mert ha valaki oltatlanul kapja meg ezt a v\u00edrusfert\u0151z\u00e9st, akkor az \u00e9lete sokkal nagyobb vesz\u00e9lyben van, mintha k\u00e9t vagy h\u00e1rom olt\u00e1st k\u00f6vet\u0151en kapn\u00e1 meg\" - v\u00e9lekedett a szakember.\nMTI 2021. november 28.\n\u00a0\n\n"}]