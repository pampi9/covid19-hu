[{"date": "2021-11-24 20:03", "url": "https://koronavirus.gov.hu/cikkek/honvedkorhaz-nepszeru-az-oltasi-het", "h1": "Honv\u00e9dk\u00f3rh\u00e1z: n\u00e9pszer\u0171 az olt\u00e1si h\u00e9t", "body": "\nN\u00e9pszer\u0171 az olt\u00e1si h\u00e9t - k\u00f6z\u00f6lte a korm\u00e1ny a k\u00f6z\u00f6ss\u00e9gi oldal\u00e1n szerd\u00e1n kora este, egy olyan vide\u00f3t mell\u00e9kelve, amelyben a budapesti Honv\u00e9dk\u00f3rh\u00e1z f\u0151igazgat\u00f3ja besz\u00e9l a koronav\u00edrus elleni olt\u00e1sok ir\u00e1nti jelent\u0151s \u00e9rdekl\u0151d\u00e9sr\u0151l.\n\n\nWikonk\u00e1l Norbert Mikl\u00f3s \u00fagy fogalmazott a vide\u00f3ban: nagy \u00e9rdekl\u0151d\u00e9ssel k\u00e9sz\u00fcltek, nem is csal\u00f3dtak, m\u00e1r reggel h\u00e9t \u00f3ra ut\u00e1n el\u00e9g sokan megjelentek az int\u00e9zm\u00e9nyben.\n\"Nagy \u00f6r\u00f6m\u00fcnkre szolg\u00e1lt az els\u0151k\u00f6r\u00f6s olt\u00e1sok sz\u00e1ma is\" - tette hozz\u00e1 a f\u0151igazgat\u00f3, aki j\u00f3 h\u00edrnek nevezte a jelens\u00e9get, mivel ez azt mutatja, hogy sokan meggondolt\u00e1k magukat, \u00e9s m\u00e9giscsak a koronav\u00edrus elleni v\u00e9detts\u00e9g megszerz\u00e9se mellett d\u00f6nt\u00f6ttek.\nWikonk\u00e1l Norbert Mikl\u00f3s hangs\u00falyozta: a komoly kamp\u00e1nyban hetek, h\u00f3napok \u00f3ta \"szajk\u00f3zz\u00e1k\", hogy oltakozni kell, \u00e9s ennek az inform\u00e1ci\u00f3tartalma nem cs\u00f6kken att\u00f3l, hogy m\u00e1r sokszor elmondt\u00e1k.\nL\u00e1tjuk, hogy rengetegen ker\u00fclnek k\u00f3rh\u00e1zba - folytatta a f\u0151igazgat\u00f3, aki szerint az v\u00e1ltoztatja meg az emberek \u00e1ll\u00e1spontj\u00e1t, ha megtapasztalj\u00e1k a szem\u00e9lyes ismerets\u00e9gi k\u00f6r\u00fckben, hogy valaki, aki vel\u00fck egyid\u0151s, j\u00f3 az eg\u00e9szs\u00e9ge, m\u00e9gis k\u00f3rh\u00e1zba ker\u00fcl vagy meghal. Ilyenkor megv\u00e1ltozik a v\u00e9lem\u00e9ny\u00fck \u00e9s felmer\u00fcl benn\u00fck, hogy nekik is el kell menni\u00fck felvenni az olt\u00e1st - tette hozz\u00e1.\n\nMTI\n\n"}]