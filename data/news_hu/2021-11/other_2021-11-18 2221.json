[{"date": "2021-11-18 22:21", "url": "https://koronavirus.gov.hu/cikkek/szombattol-ismet-kotelezo-maszk-az-uzletekben-bevasarlokozpontokban", "h1": "Szombatt\u00f3l ism\u00e9t k\u00f6telez\u0151 a maszk az \u00fczletekben, a bev\u00e1s\u00e1rl\u00f3k\u00f6zpontokban", "body": "\nA koronav\u00edrus-j\u00e1rv\u00e1ny negyedik hull\u00e1m\u00e1nak megf\u00e9kez\u00e9se \u00e9rdek\u00e9ben szombatt\u00f3l visszat\u00e9r az \u00e9v els\u0151 fel\u00e9ben m\u00e1r megszokott maszkvisel\u00e9s a z\u00e1rt helys\u00e9gekben \u00e9s az eg\u00e9szs\u00e9g\u00fcgyi dolgoz\u00f3k\u00a0 sz\u00e1m\u00e1ra k\u00f6telez\u0151 a meger\u0151s\u00edt\u0151 harmadik olt\u00e1s felv\u00e9tele. A Magyar K\u00f6zl\u00f6nyben hamarosan megjelennek a Korm\u00e1nyinf\u00f3n m\u00e1r bejelentett int\u00e9zked\u00e9sek r\u00e9szletszab\u00e1lyai.\n\nAz eg\u00e9szs\u00e9g\u00fcgyi int\u00e9zm\u00e9nyek \u00e9s a t\u00f6megk\u00f6zleked\u00e9s mellett szombatt\u00f3l ism\u00e9t maszkot kell viselni az \u00fczletekben,\u00a0a bev\u00e1s\u00e1rl\u00f3k\u00f6zpontokban, a post\u00e1kon, az \u00fcgyf\u00e9lszolg\u00e1latokon, a sz\u00ednh\u00e1zakban, a mozikban, a m\u00fazeumokban \u00e9s sportrendezv\u00e9nyeken. A belt\u00e9ri kultur\u00e1lis \u00e9s egy\u00e9b rendezv\u00e9nyeken, az edz\u0151termekben, az uszod\u00e1kban, a f\u00fcrd\u0151kben, valamint a\u00a0 vend\u00e9gl\u00e1t\u00f3 \u00fczletekben pedig az ott dolgoz\u00f3knak k\u00f6telez\u0151 a maszkhaszn\u00e1lat. A b\u00f6lcs\u0151d\u00e9kben, az \u00f3vod\u00e1kban, az iskol\u00e1kban az igazgat\u00f3k \u00e9s a fels\u0151oktat\u00e1si int\u00e9zm\u00e9nyekben a rektorok, az egy\u00e9b munkahelyeken a munk\u00e1ltat\u00f3k hat\u00e1rozhatj\u00e1k meg a maszkvisel\u00e9s szab\u00e1lyait.\nAz eg\u00e9szs\u00e9g\u00fcgyi\u00a0 dolgoz\u00f3k \u00e9s a betegek v\u00e9delme, valamint betegell\u00e1t\u00e1s zavartalans\u00e1ga \u00e9rdek\u00e9ben az eg\u00e9szs\u00e9g\u00fcgyi dolgoz\u00f3k sz\u00e1m\u00e1ra k\u00f6telez\u0151 a meger\u0151s\u00edt\u0151\u00a0 harmadik olt\u00e1s felv\u00e9tele december 10-ig, ha el\u0151z\u0151 olt\u00e1suk \u00f3ta m\u00e1r 180 nap eltelt. Tov\u00e1bb\u00e1 eg\u00e9szs\u00e9g\u00fcgyi dolgoz\u00f3 nem sz\u00fcntetheti meg jogviszony\u00e1t a vesz\u00e9lyhelyzet ideje alatt.\nA korm\u00e1ny okt\u00f3ber v\u00e9g\u00e9n d\u00f6nt\u00f6tt arr\u00f3l, hogy az \u00e1llami szf\u00e9r\u00e1ban alkalmazottakn\u00e1l elv\u00e1rt a v\u00e9d\u0151olt\u00e1s felv\u00e9tele. Most azt is el\u0151\u00edrta, hogy a Minisztereln\u00f6ki Korm\u00e1nyirod\u00e1n, Minisztereln\u00f6ki Kabinetirod\u00e1n \u00e9s a Minisztereln\u00f6ks\u00e9gen\u00a0 foglalkoztatottak sz\u00e1m\u00e1ra a meger\u0151s\u00edt\u0151 harmadik olt\u00e1s felv\u00e9tele is elv\u00e1rt. A t\u00f6bbi miniszt\u00e9riumban a miniszter rendelheti el az eml\u00e9keztet\u0151 olt\u00e1s felv\u00e9tel\u00e9t. Emellett a korm\u00e1ny fenntartja aj\u00e1nl\u00e1s\u00e1t minden 18 \u00e9vn\u00e9l id\u0151sebb \u00e9s 4 h\u00f3napn\u00e1l r\u00e9gebben oltott sz\u00e1m\u00e1ra, hogy vegye fel a meger\u0151s\u00edt\u0151 olt\u00e1st is.\n(kormany.hu)\n\n"}]