[{"date": "2021-11-03 18:48", "url": "https://koronavirus.gov.hu/cikkek/itm-megszuletett-az-alku-minimalberrol-veglegesites-alatt-megallapodas", "h1": "ITM: megsz\u00fcletett az alku a minim\u00e1lb\u00e9rr\u0151l, v\u00e9gleges\u00edt\u00e9s alatt a meg\u00e1llapod\u00e1s", "body": "\nJelent\u0151s el\u0151rehalad\u00e1st \u00e9rt el a j\u00f6v\u0151 \u00e9vi b\u00e9rmeg\u00e1llapod\u00e1s r\u00e9szleteinek kidolgoz\u00e1s\u00e1ban a Versenyszf\u00e9ra \u00e9s a Korm\u00e1ny \u00c1lland\u00f3 Konzult\u00e1ci\u00f3s F\u00f3ruma 2021. november 3-\u00e1n, Budapesten; a felek a legf\u0151bb pontokban kompromisszumra jutottak, a minim\u00e1lb\u00e9r teh\u00e1t 200 ezer forintra, a garant\u00e1lt b\u00e9rminimum 260 ezer forintra emelkedik janu\u00e1rt\u00f3l - t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-t.\n\n\n\u00a0\u00a0A k\u00f6zlem\u00e9ny szerint a gazdas\u00e1gi n\u00f6veked\u00e9s eredm\u00e9nyeib\u0151l m\u00e9g nagyobb m\u00e9rt\u00e9kben r\u00e9szes\u00fclhetnek a magyar csal\u00e1dok, a l\u00e9p\u00e9ssel a k\u00f6telez\u0151 legkisebb kereset 2022-t\u0151l fel\u00fclm\u00falja az \u00e1tlagb\u00e9r 2010-es szintj\u00e9t. A foglalkoztat\u00f3k megfelel\u0151 ellent\u00e9telez\u00e9s\u00e9t \u00e9ves szinten t\u00f6bb mint 660 milli\u00e1rd forint \u00f6ssz\u00e9rt\u00e9k\u0171 ad\u00f3cs\u00f6kkent\u00e9s szolg\u00e1lhatja, a megtakar\u00edt\u00e1st a hazai v\u00e1llalkoz\u00e1sok b\u00e9rfejleszt\u00e9sre ford\u00edthatj\u00e1k.\n\u00a0\u00a0\u00a0\u00a0Az elm\u00falt \u00e9vtized elej\u00e9hez k\u00e9pest j\u00f3val t\u00f6bb mint k\u00e9tszeres\u00e9re n\u0151tt a minim\u00e1lb\u00e9r \u00e9s a szakmunk\u00e1s minim\u00e1lb\u00e9r \u00f6sszege. A munkahelyeket \u00e9s a fizet\u00e9seket a v\u00edrusv\u00e1ls\u00e1gban is siker\u00fclt megv\u00e9deni, a magyar gazdas\u00e1g a legjobban teljes\u00edt\u0151k k\u00f6z\u00e9 tartozik Eur\u00f3p\u00e1ban. Jelent\u0151s az ig\u00e9ny a legkisebb keresetek tov\u00e1bbi n\u00f6vel\u00e9s\u00e9re, a nemzeti konzult\u00e1ci\u00f3 v\u00e1laszad\u00f3inak 94 sz\u00e1zal\u00e9ka t\u00e1mogatta a minim\u00e1lb\u00e9r 200 ezer forintra emel\u00e9s\u00e9nek terv\u00e9t - \u00edrta az ITM.\n\u00a0\u00a0\u00a0\u00a0A meg\u00e1llapod\u00e1s-tervezet szerint a korm\u00e1ny a mindenkori termel\u00e9kenys\u00e9g, versenyk\u00e9pess\u00e9g \u00e9s gazdas\u00e1gi n\u00f6veked\u00e9s f\u00fcggv\u00e9ny\u00e9ben, a k\u00f6lts\u00e9gvet\u00e9s teherb\u00edr\u00f3-k\u00e9pess\u00e9g\u00e9re tekintettel folytatja az \u00e9l\u0151munka k\u00f6zterheinek visszaszor\u00edt\u00e1s\u00e1t.\n\u00a0\u00a0\u00a0\u00a0A felek aj\u00e1nl\u00e1sk\u00e9nt fogalmazn\u00e1k meg, hogy a versenyszf\u00e9r\u00e1ban is tov\u00e1bb emelkedjen a b\u00e9rek re\u00e1l\u00e9rt\u00e9ke 2022-ben. Minden v\u00e1llalkoz\u00e1st \u00fczleti, p\u00e9nz\u00fcgyi \u00e9s b\u00e9rpiaci helyzet\u00e9nek megfelel\u0151 re\u00e1lb\u00e9remel\u00e9sre \u00f6szt\u00f6n\u00f6znek azzal, hogy az ad\u00f3cs\u00f6kkent\u00e9sekb\u0151l sz\u00e1rmaz\u00f3 megtakar\u00edt\u00e1sokat erre ford\u00edts\u00e1k.\n\u00a0\u00a0\u00a0\u00a0A szoci\u00e1lis partnerek a napokban v\u00e9gleges\u00edtik a meg\u00e1llapod\u00e1s-tervezetet. A j\u00f6v\u0151 \u00e9vi b\u00e9rmeg\u00e1llapod\u00e1st november k\u00f6zep\u00e9ig al\u00e1\u00edrhatj\u00e1k - \u00e1ll az ITM k\u00f6zlem\u00e9ny\u00e9ben.\n\u00a0\nMTI 2021. november 3.\n\n"}]