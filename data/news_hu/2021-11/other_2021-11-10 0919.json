[{"date": "2021-11-10 09:19", "url": "https://koronavirus.gov.hu/cikkek/pm-mar-tobb-mint-100-ezren-bekuldtek-csaladi-adovisszaterites-nyilatkozatot", "h1": "PM: m\u00e1r t\u00f6bb mint 100 ezren bek\u00fcldt\u00e9k a csal\u00e1di ad\u00f3visszat\u00e9r\u00edt\u00e9s nyilatkozatot", "body": "\nKedden d\u00e9lig m\u00e1r t\u00f6bb mint 100 ezren t\u00f6lt\u00f6tt\u00e9k ki online azt a nyilatkozatot, amellyel az ad\u00f3-visszat\u00e9r\u00edt\u00e9s 2022. febru\u00e1r 15-i kiutal\u00e1s\u00e1hoz sz\u00fcks\u00e9ges adataikat k\u00fcldhetik el a sz\u00fcl\u0151k. Az \u00fagynevezett Visszado-nyilatkozatot csak azoknak kell id\u00e9n december 31-ig kit\u00f6lteni \u00e9s elk\u00fcldeni, akik a csal\u00e1di kedvezm\u00e9nyre jogosultak, de a csal\u00e1di p\u00f3tl\u00e9kot nem \u0151k kapj\u00e1k k\u00e9zhez - t\u00e1j\u00e9koztatta T\u00e1llai Andr\u00e1s az MTI-t.\n\n\nA P\u00e9nz\u00fcgyminiszt\u00e9rium (PM) parlamenti \u00fcgyek\u00e9rt felel\u0151s \u00e1llamtitk\u00e1ra kiemelte: az ad\u00f3-visszat\u00e9r\u00edt\u00e9s r\u00e9v\u00e9n a j\u00f6v\u0151 \u00e9v elej\u00e9n \u00f6sszess\u00e9g\u00e9ben 600 milli\u00e1rd forinthoz juthatnak a gyermekes csal\u00e1dok. T\u00e1llai Andr\u00e1s elmondta, hogy az ad\u00f3hivatal 2022. febru\u00e1r 15-ig automatikusan visszautalja a p\u00e9nzt azoknak a sz\u00fcl\u0151knek, akiknek j\u00f6vedelm\u00e9b\u0151l \u00e9vk\u00f6zben a munk\u00e1ltat\u00f3, kifizet\u0151 levonja a szem\u00e9lyi j\u00f6vedelemad\u00f3t (szja), az ekh\u00f3t. Azoknak az \u00e9rintetteknek nincs teend\u0151j\u00fck, akiknek a csal\u00e1dip\u00f3tl\u00e9k-foly\u00f3s\u00edt\u00e1si adatokb\u00f3l az ad\u00f3hivatal ismeri a belf\u00f6ldi banksz\u00e1mlasz\u00e1mukat, a postai c\u00edm\u00fcket. A Nemzeti Ad\u00f3- \u00e9s V\u00e1mhivatal (NAV) azonban nem tudhatja minden \u00e9rintett utal\u00e1shoz sz\u00fcks\u00e9ges adat\u00e1t, ez\u00e9rt van sz\u00fcks\u00e9g a Visszado-nyilatkozat kit\u00f6lt\u00e9s\u00e9re, melyet december 31-ig lehet megtenni.\n\u00a0\u00a0\u00a0\u00a0A nyilatkozatot a NAV el\u0151re kit\u00f6lti a megl\u00e9v\u0151 adatokkal, az n\u00e9h\u00e1ny perc alatt otthonr\u00f3l, k\u00e9nyelmesen \u00e1tn\u00e9zhet\u0151 \u00e9s kieg\u00e9sz\u00edthet\u0151, \u00e9s mivel m\u00e1r t\u00f6bb mint \u00f6tmilli\u00f3 mag\u00e1nszem\u00e9ly rendelkezik \u00fcgyf\u00e9lkapuval, \u00edgy szinte minden \u00e9rintett sz\u00fcl\u0151 online k\u00fcldheti a nyilatkozatot - h\u00fazta al\u00e1 T\u00e1llai Andr\u00e1s. Mint mondta: egyre n\u00e9pszer\u0171bbek a digit\u00e1lis megold\u00e1sok a csal\u00e1dok, a lakoss\u00e1g k\u00f6r\u00e9ben is. Alig t\u00f6bb mint egy h\u00e9t alatt ugyanis amellett, hogy t\u00f6bb mint 100 ezren a hi\u00e1nyz\u00f3 adatokat kit\u00f6ltve bek\u00fcldt\u00e9k az elektronikus \u0171rlapot, sokan voltak k\u00edv\u00e1ncsiak a Visszado-nyilatkozatukra. A 165 ezer megtekint\u00e9ssel az elm\u00falt id\u0151szak egyik legl\u00e1togatottabb hivatali honlap c\u00edm\u00e9re is p\u00e1ly\u00e1zhat a NAV - jegyezte meg az \u00e1llamtitk\u00e1r.\n\u00a0\u00a0\u00a0\u00a0T\u00e1llai Andr\u00e1s felid\u00e9zte, hogy minden 2021-ben csal\u00e1di kedvezm\u00e9nyre jogosult gyermekes sz\u00fcl\u0151nek j\u00e1r az ad\u00f3-visszat\u00e9r\u00edt\u00e9s. Ha valaki \u00fagynevezett \u00f6sszevontan ad\u00f3z\u00f3 j\u00f6vedelemb\u0151l szerez id\u00e9n bev\u00e9telt - ilyen sok m\u00e1s mellett a munkab\u00e9r -, a munk\u00e1ltat\u00f3, kifizet\u0151 \u00e1ltal levont szem\u00e9lyi j\u00f6vedelemad\u00f3t visszakapja. Az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekho) szerint ad\u00f3z\u00f3k j\u00f6vedelm\u00e9b\u0151l 9,5 sz\u00e1zal\u00e9k k\u00f6zteher sz\u00e1m\u00edt szja-nak, \u0151k ahhoz jutnak hozz\u00e1. Azok pedig, akik a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1t (kata) alkalmazz\u00e1k, az id\u00e9n befizetett t\u00e9teles ad\u00f3 negyed\u00e9re sz\u00e1m\u00edthatnak.\nTov\u00e1bbi r\u00e9szletek \u00e9s nyilatkozat el\u00e9rhet\u0151 a NAV honlapj\u00e1n:\nhttps://www.nav.gov.hu/nav/ado/szja/Megjelent_a_nyilatkoz20211031.html\n\nMTI 2021. november 10.\n\n"}]