[{"date": "2021-11-02 17:02", "url": "https://koronavirus.gov.hu/cikkek/szijjarto-migracio-veszelyes-biztonsagra-es-jarvany-miatt-kockazatos", "h1": "Szijj\u00e1rt\u00f3: A migr\u00e1ci\u00f3 vesz\u00e9lyes a biztons\u00e1gra \u00e9s a j\u00e1rv\u00e1ny miatt is kock\u00e1zatos", "body": "\nA migr\u00e1ci\u00f3\u00a0az egyik legs\u00falyosabb kih\u00edv\u00e1s, vesz\u00e9lyes jelens\u00e9g, amely biztons\u00e1gi, kultur\u00e1lis \u00e9s a koronav\u00edrus-j\u00e1rv\u00e1ny idej\u00e9n eg\u00e9szs\u00e9g\u00fcgyi kock\u00e1zatokat is hordoz mag\u00e1ban \u2013 h\u00edvta fel a figyelmet Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az ENSZ Emberi Jogi Tan\u00e1cs\u00e1nak keddi \u00fcl\u00e9s\u00e9n Genfben.\n\n\nA korm\u00e1ny mindig k\u00e9sz a p\u00e1rbesz\u00e9dre konkr\u00e9t \u00fcgyeket, jogszab\u00e1lyokat illet\u0151en, azonban hat\u00e1rozottan elutas\u00edtja a Magyarorsz\u00e1g demokratikus jelleg\u00e9t k\u00e9ts\u00e9gbe von\u00f3 \u00e1ll\u00edt\u00e1sokat.\n\u00a0\u00a0\u00a0\u00a0A K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint a t\u00e1rcavezet\u0151 a test\u00fclet \u00fagynevezett egyetemes id\u0151szakos fel\u00fclvizsg\u00e1lat\u00e1nak (UPR) keret\u00e9ben tartott meghallgat\u00e1son hangs\u00falyozta: nincs arra sz\u00fcks\u00e9g, hogy valamilyen k\u00fcls\u0151 hat\u00f3s\u00e1g vagy m\u00e1s \u00e1llam igazolja Magyarorsz\u00e1g demokratikus jelleg\u00e9t.\n\u00a0\u00a0\u00a0\u00a0Mint mondta, a magyarok eg\u00e9sz t\u00f6rt\u00e9nelm\u00fck sor\u00e1n a szabads\u00e1g\u00e9rt k\u00fczd\u00f6ttek, \u00e9s ez a legf\u0151bb garanci\u00e1ja a demokr\u00e1ci\u00e1nak, ugyanis a n\u00e9p soha nem t\u0171rn\u00e9 el, hogy b\u00e1rmilyen korm\u00e1ny megs\u00e9rtse az alapvet\u0151 jogait.\n\u00a0\u00a0\u00a0\u00a0Az ut\u00f3bbi \u00e9vek jog\u00e1llamis\u00e1gi b\u00edr\u00e1latait politikailag motiv\u00e1ltnak nevezte. \u00dagy v\u00e9lekedett, hogy ezek oka, hogy Magyarorsz\u00e1gon jobboldali, kereszt\u00e9nydemokrata korm\u00e1ny van hatalmon, amely hazafias politik\u00e1t folytat, mindig a nemzeti \u00e9rdeket k\u00f6vetve, kitartva a nemzeti identit\u00e1s \u00e9s \u00f6r\u00f6ks\u00e9g mellett. Ezt pedig szerinte a nemzetk\u00f6zi liber\u00e1lis f\u0151sodor nehezen viseli.\n\u00a0\u00a0\u00a0\u00a0Szijj\u00e1rt\u00f3 P\u00e9ter kijelentette, hogy az Eur\u00f3pai Uni\u00f3 egyre t\u00e1volabb ker\u00fcl azon alap\u00e9rt\u00e9keit\u0151l, amelyek er\u0151ss\u00e9 tett\u00e9k, azonban Magyarorsz\u00e1g tov\u00e1bbra is ragaszkodik ezekhez.\nElmondta, hogy a mostani meghallgat\u00e1son k\u00e9rd\u00e9sek fognak elhangzani a csal\u00e1d- \u00e9s a migr\u00e1ci\u00f3s politik\u00e1val, illetve a m\u00e9diaszabads\u00e1ggal kapcsolatban is, \u00e9s r\u00f6viden sorra vette ezeket a t\u00e9m\u00e1kat.\n\u00a0\u00a0\u00a0\u00a0R\u00e1mutatott, hogy Magyarorsz\u00e1gon minden t\u00e1mogat\u00e1st megadnak a csal\u00e1doknak, p\u00e9ld\u00e1ul tavaly a brutt\u00f3 hazai term\u00e9k (GDP) 6,2 sz\u00e1zal\u00e9k\u00e1t ford\u00edtott\u00e1k erre a c\u00e9lra, ami h\u00e1romszorosa az OECD-\u00e1tlagnak.\n\u00a0\u00a0\u00a0\u00a0A sokat b\u00edr\u00e1lt gyermekv\u00e9delmi t\u00f6rv\u00e9nyt illet\u0151en kiemelte, az mind\u00f6ssze azt biztos\u00edtja, hogy a sz\u00fcl\u0151k kiz\u00e1r\u00f3lagos joga legyen a gyermekeik szexu\u00e1lis nevel\u00e9se. Lesz\u00f6gezte: egy\u00e1ltal\u00e1n nem igaz, hogy a jogszab\u00e1ly LMBT-ellenes lenne, ugyanis semmit nem mond a feln\u0151ttekr\u0151l. Magyarorsz\u00e1gon pedig senkinek nem kell f\u00e9lnie az\u00e9rt, mert valamilyen k\u00f6z\u00f6ss\u00e9ghez tartozik.\n\n\u00a0\u00a0\u00a0\u00a0A sajt\u00f3szabads\u00e1g magyarorsz\u00e1gi helyzet\u00e9vel kapcsolatos kritik\u00e1kkal \u00f6sszef\u00fcgg\u00e9sben azt mondta, hogy a mainstream szerint a m\u00e9diaszabads\u00e1g azt jelenti, hogy a sajt\u00f3 95 sz\u00e1zal\u00e9ka liber\u00e1lis ir\u00e1nyults\u00e1g\u00fa. A korm\u00e1ny azonban ezen fogalom alatt azt \u00e9rti, hogy minden sajt\u00f3org\u00e1num \u00e9s \u00fajs\u00e1g\u00edr\u00f3 szabadon kifejezhesse a v\u00e9lem\u00e9ny\u00e9t, f\u00fcggetlen\u00fcl a politikai \u00e9s ideol\u00f3giai \u00e1ll\u00e1spontj\u00e1t\u00f3l. Szerinte a b\u00edr\u00e1latok oka alapvet\u0151en az, hogy m\u00e1ra ki\u00e9p\u00fclt a konzervat\u00edv m\u00e9dia is Magyarorsz\u00e1gon. Tov\u00e1bb\u00e1 hozz\u00e1tette, hogy ha a b\u00edr\u00e1l\u00f3k besz\u00e9ln\u00e9nek magyarul, akkor l\u00e1thatn\u00e1k, hogy a piacvezet\u0151 m\u00e9diumok minden szegmensben korm\u00e1nyellenesnek sz\u00e1m\u00edtanak.\n\u00a0\u00a0\u00a0\u00a0A 2008-ban \u00fatj\u00e1ra ind\u00edtott, \u00f6t\u00e9vente esed\u00e9kes elj\u00e1r\u00e1st a vil\u00e1gszervezet minden egyes tag\u00e1llam\u00e1ra vonatkoz\u00f3an elv\u00e9gzik, s ennek sor\u00e1n \u00e9rt\u00e9kelik az adott orsz\u00e1g emberi jogi helyzet\u00e9t, felt\u00e1rj\u00e1k a hib\u00e1kat, illetve aj\u00e1nl\u00e1sokat fogalmaznak meg. Magyarorsz\u00e1g ezt megel\u0151z\u0151en 2011-ben \u00e9s 2016-ban ker\u00fclt sorra.\n\u00a0\u00a0\u00a0\u00a0A 47 k\u00e9pvisel\u0151b\u0151l \u00e1ll\u00f3 Emberi Jogi Tan\u00e1cs 2006-ban kezdte meg a m\u0171k\u00f6d\u00e9s\u00e9t, \u00f6sszet\u00e9tel\u00e9r\u0151l titkos szavaz\u00e1son d\u00f6ntenek az ENSZ tag\u00e1llamai. Az UPR-munkacsoport \u00e9vente 42 orsz\u00e1got von vizsg\u00e1lat al\u00e1.\n\n"}]