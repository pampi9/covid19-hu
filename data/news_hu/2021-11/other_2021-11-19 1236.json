[{"date": "2021-11-19 12:36", "url": "https://koronavirus.gov.hu/cikkek/varga-mihaly-53-milliard-forint-ertekben-indulnak-uj-beruhazasok", "h1": "Varga Mih\u00e1ly: 5,3 milli\u00e1rd forint \u00e9rt\u00e9kben indulnak \u00faj beruh\u00e1z\u00e1sok", "body": "\nH\u00e1rom c\u00e9g \u00f6sszesen 5,3 milli\u00e1rd forint \u00e9rt\u00e9k\u0171 beruh\u00e1z\u00e1st val\u00f3s\u00edt meg 2,3 milli\u00e1rd forintos korm\u00e1nyzati t\u00e1mogat\u00e1ssal a nagyv\u00e1llalati beruh\u00e1z\u00e1si t\u00e1mogat\u00e1s keret\u00e9n bel\u00fcl - mondta Varga Mih\u00e1ly p\u00e9nz\u00fcgyminiszter sajt\u00f3t\u00e1j\u00e9koztat\u00f3n p\u00e9nteken Budapesten.\n\n\nKiemelte: a t\u00e1mogat\u00f3, \u00f6szt\u00f6nz\u0151, cselekv\u0151 gazdas\u00e1gpolitik\u00e1nak megl\u00e1tszanak az eredm\u00e9nyei a sz\u00e1mokban.\n\u00a0\u00a0\u00a0\u00a0A magyar gazdas\u00e1g a m\u00e1sodik negyed\u00e9vben k\u00f6zel 18 sz\u00e1zal\u00e9kkal, a harmadikban 6,1 sz\u00e1zal\u00e9kkal n\u0151tt, az \u00e9v eg\u00e9sz\u00e9ben pedig 6,5-6,8 sz\u00e1zal\u00e9kos b\u0151v\u00fcl\u00e9s v\u00e1rhat\u00f3 - \u00f6sszegezte a miniszter. A magyar gazdas\u00e1g a m\u00e1sodik negyed\u00e9vre m\u00e1r meghaladta a j\u00e1rv\u00e1ny el\u0151tti teljes\u00edtm\u00e9ny\u00e9t, amire az Eur\u00f3pai Uni\u00f3ban mind\u00f6ssze 9 orsz\u00e1g volt k\u00e9pes - tette hozz\u00e1.\n\u00a0\u00a0\u00a0\u00a0Magyarorsz\u00e1gon minden kor\u00e1bbin\u00e1l t\u00f6bben, 4,7 milli\u00f3an dolgoznak, a munkan\u00e9lk\u00fclis\u00e9gi r\u00e1ta 4 sz\u00e1zal\u00e9k alatt van, a beruh\u00e1z\u00e1si r\u00e1ta 27,5 sz\u00e1zal\u00e9kon \u00e1ll - folytatta.\n\u00a0\u00a0\u00a0\u00a0Elmondta, hogy a korm\u00e1ny gazdas\u00e1gv\u00e9delmi \u00e9s \u00fajraind\u00edt\u00e1si int\u00e9zked\u00e9sei tavaly 5,5 sz\u00e1zal\u00e9kpontos, id\u00e9n pedig t\u00f6bb mint 8 sz\u00e1zal\u00e9kpontos pluszt jelentettek a magyar gazdas\u00e1g teljes\u00edtm\u00e9ny\u00e9ben.\n\u00a0\u00a0\u00a0\u00a0Varga Mih\u00e1ly \u00fagy fogalmazott, hogy a rekordm\u00e9rt\u00e9k\u0171 n\u00f6veked\u00e9s m\u00e9g nem elegend\u0151, a munk\u00e1t folytatni kell a csal\u00e1dok meger\u0151s\u00edt\u00e9s\u00e9vel, ami a szem\u00e9lyi j\u00f6vedelemad\u00f3 visszat\u00e9r\u00edt\u00e9st, a nyugd\u00edjpr\u00e9miumot, a 25 \u00e9v alattiak ad\u00f3mentess\u00e9g\u00e9t \u00e9s a munk\u00e1t terhel\u0151 ad\u00f3k 4 sz\u00e1zal\u00e9kpontos cs\u00f6kkent\u00e9s\u00e9t takarja.\n\u00a0\u00a0\u00a0\u00a0A t\u00e1rcavezet\u0151 besz\u00e9lt arr\u00f3l is, egy vil\u00e1ggazdas\u00e1gi kr\u00edzishelyzet mindig k\u00e9t utat k\u00edn\u00e1l a d\u00f6nt\u00e9shoz\u00f3knak, az egyik a megszor\u00edt\u00e1sok politik\u00e1ja, amelyet az orsz\u00e1g 2010 el\u0151tt megtapasztalt. A m\u00e1sik \u00fat l\u00e9nyege, amelyet a korm\u00e1ny jelenleg k\u00f6vet: j\u00f3l c\u00e9lzott ad\u00f3cs\u00f6kkent\u00e9sekkel, t\u00e1mogat\u00e1sokkal v\u00e9deni, \u00e9s amennyire lehet seg\u00edteni a gazdas\u00e1g szerepl\u0151it, a magyar \u00e9rdeket el\u0151t\u00e9rbe helyezve.\n\u00a0\u00a0\u00a0\u00a0A P\u00e9nz\u00fcgyminiszt\u00e9riumhoz tartoz\u00f3 beruh\u00e1z\u00e1si programokon kereszt\u00fcl id\u00e9n \u00f6sszesen mintegy 1800 milli\u00e1rd forintot ford\u00edtott a korm\u00e1ny beruh\u00e1z\u00e1s-\u00f6szt\u00f6nz\u00e9sre - t\u00e1j\u00e9koztatott a t\u00e1rcavezet\u0151. A nagyv\u00e1llalatokat c\u00e9lz\u00f3 program keret\u00e9ben id\u00e9n 50 milli\u00e1rd forint \u00e1ramlik a gazdas\u00e1gba; a program kezdete \u00f3ta az oda\u00edt\u00e9lt t\u00e1mogat\u00e1si \u00f6sszeg 200 milli\u00e1rd forint k\u00f6r\u00fcl alakult, a fejleszt\u00e9si \u00e9rt\u00e9k pedig 500 milli\u00e1rd forintot tett ki.\n\u00a0\u00a0\u00a0\u00a0Varga Mih\u00e1ly a miniszt\u00e9rium \u00e9p\u00fclet\u00e9ben al\u00e1\u00edrta a szerz\u0151d\u00e9st a beruh\u00e1z\u00e1si t\u00e1mogat\u00e1sr\u00f3l Varga Guszt\u00e1vval, a CE Glass Zrt. vez\u00e9rigazgat\u00f3j\u00e1val, Nagy Imre Tam\u00e1ssal, az Fhl Bj\u00f6rn Hungary Kft. \u00fcgyvezet\u0151j\u00e9vel \u00e9s G\u00f3di Attil\u00e1val, a Terr\u00e1n Kft. \u00fcgyvezet\u0151j\u00e9vel.\n\u00a0\u00a0\u00a0\u00a0Mindh\u00e1rom beruh\u00e1z\u00e1s \u00faj gy\u00e1rt\u00f3csarnokot \u00e9s 4.0-\u00e1s ipari technol\u00f3gia-fejleszt\u00e9st is mag\u00e1ban foglal. A CE Glass s\u00edk\u00fcveg feldolgoz\u00e1si technol\u00f3gi\u00e1j\u00e1t fejleszti, az FHL Bj\u00f6rn Hungary az aut\u00f3ipari h\u0171t\u0151-f\u0171t\u0151 gumics\u0151 gy\u00e1rt\u00e1stechnol\u00f3gi\u00e1j\u00e1t \u00e9p\u00edti ki, a Terr\u00e1n Kft. \u00faj t\u00edpus\u00fa tet\u0151cserepekkel, k\u00f6zt\u00fck napelemes term\u00e9kekkel b\u0151v\u00edti term\u00e9kk\u00f6r\u00e9t.\n\nMTI 2021. november 19.\n\n"}]