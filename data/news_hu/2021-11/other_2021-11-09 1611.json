[{"date": "2021-11-09 16:11", "url": "https://koronavirus.gov.hu/cikkek/pm-2022-szeptember-vegeig-atjarhatok-szep-kartya-alszamlai", "h1": "PM: 2022. szeptember v\u00e9g\u00e9ig \u00e1tj\u00e1rhat\u00f3k a Sz\u00e9p-k\u00e1rtya alsz\u00e1ml\u00e1i", "body": "\nA korm\u00e1ny meghosszabb\u00edtotta az \u00e1tj\u00e1r\u00e1st a Sz\u00e9p-k\u00e1rtya egyes alsz\u00e1ml\u00e1i k\u00f6z\u00f6tt, \u00edgy kilenc h\u00f3nappal tov\u00e1bb, 2022. szeptember 30-ig mintegy egymilli\u00f3 munkav\u00e1llal\u00f3 a k\u00e1rtya b\u00e1rmelyik zseb\u00e9b\u0151l fizethet a sz\u00e1ll\u00e1shely\u00e9rt, a vend\u00e9gl\u00e1t\u00e1s\u00e9rt vagy a szabadid\u0151s-szolg\u00e1ltat\u00e1s\u00e9rt - t\u00e1j\u00e9koztatta az MTI-t T\u00e1llai Andr\u00e1s kedden.\n\n\nA P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra kiemelte, hogy a Sz\u00e9p-k\u00e1rtya zsebei k\u00f6zti \u00e1tj\u00e1rhat\u00f3s\u00e1g nemcsak a mintegy egymilli\u00f3 foglalkoztatottat t\u00e1mogatja, hanem a turizmust is.\u00a0\u00a0\n\u00a0\u00a0\u00a0\u00a0A Sz\u00e9p-k\u00e1rty\u00e1ra t\u00f6rt\u00e9n\u0151 felt\u00f6lt\u00e9sek adatait ismertetve elmondta, hogy az elm\u00falt \u00e9vekben a felt\u00f6lt\u00e9sek 70 sz\u00e1zal\u00e9ka vend\u00e9gl\u00e1t\u00e1s alsz\u00e1ml\u00e1ra, a 10 sz\u00e1zal\u00e9ka szabadid\u0151 alsz\u00e1ml\u00e1ra \u00e9s a 20 sz\u00e1zal\u00e9ka sz\u00e1ll\u00e1shely alsz\u00e1ml\u00e1ra \u00e9rkezett.\n\u00a0\u00a0\u00a0\u00a0\u00c1m ennek a megoszl\u00e1snak l\u00e9nyeg\u00e9ben 2022. szeptember 30-ig nincs jelent\u0151s\u00e9ge, hiszen Sz\u00e9chenyi Pihen\u0151 K\u00e1rtya egyes alsz\u00e1ml\u00e1ira utalt b\u00e9ren k\u00edv\u00fcli juttat\u00e1s b\u00e1rmelyik m\u00e1sik alsz\u00e1ml\u00e1n\u00e1l meghat\u00e1rozott szolg\u00e1ltat\u00e1s kiegyenl\u00edt\u00e9s\u00e9re is felhaszn\u00e1lhat\u00f3, \u00edgy p\u00e9ld\u00e1ul a vend\u00e9gl\u00e1t\u00e1s alsz\u00e1ml\u00e1n \u00f6sszegy\u0171lt \u00f6sszegb\u0151l ak\u00e1r f\u00fcrd\u0151-, uszodab\u00e9rlet is v\u00e1s\u00e1rolhat\u00f3, vagy a sz\u00e1ll\u00e1sd\u00edj is kiegyenl\u00edthet\u0151 - mutatott r\u00e1 T\u00e1llai Andr\u00e1s.\n\u00a0\u00a0\u00a0\u00a0A korm\u00e1ny sz\u00e1mos eszk\u00f6zzel seg\u00edti a turizmusban tev\u00e9kenyked\u0151 v\u00e1llalkoz\u00e1sokat, hiszen ez a koronav\u00edrus-v\u00e1ls\u00e1gnak legink\u00e1bb kitett \u00e1gazat - h\u00fazta al\u00e1.\n\u00a0\u00a0\u00a0\u00a0Az int\u00e9zked\u00e9s annak ellen\u00e9re sz\u00fcks\u00e9ges, hogy az online p\u00e9nzt\u00e1rg\u00e9pek adatai m\u00e1r kedvez\u0151 k\u00e9pet mutatnak. A vend\u00e9gl\u00e1t\u00e1s forgalma ugyanis p\u00e9ld\u00e1ul 2021. okt\u00f3ber 30-t\u00f3l november 5-ig tart\u00f3 h\u00e9t napban 16,6 sz\u00e1zal\u00e9kos n\u00f6veked\u00e9st mutatott a 2019. \u00e9v azonos id\u0151szak\u00e1hoz k\u00e9pest - tette hozz\u00e1.\n\u00a0\u00a0\u00a0\u00a0Felid\u00e9zte, hogy 2020. \u00e1prilis 22-t\u0151l 2021. december 31-ig tart\u00f3 t\u00f6bb mint m\u00e1sf\u00e9l \u00e9ves id\u0151szakban a korm\u00e1ny megfelezte a Sz\u00e9p-k\u00e1rtya ad\u00f3terh\u00e9t, ami tavaly \u00e1prilis 21-\u00e9n m\u00e9g 32,5 sz\u00e1zal\u00e9k volt, az az\u00f3ta m\u00e1r csak 15 sz\u00e1zal\u00e9k. Az ad\u00f3k\u00f6nny\u00edt\u00e9s id\u00e9n \u00f6sszess\u00e9g\u00e9ben 41 milli\u00e1rd forintot hagyhat az \u00e9rintettekn\u00e9l.\n\u00a0\u00a0\u00a0\u00a0Az \u00e1llamtitk\u00e1r megjegyezte, hogy a Sz\u00e9p-k\u00e1rty\u00e1t \u00e9rint\u0151 kedvez\u0151 v\u00e1ltoz\u00e1sok c\u00edmzettje nemcsak a turisztikai \u00e1gazat, hanem a magyar lakoss\u00e1g, a csal\u00e1dok, hiszen a zsebek k\u00f6zti \u00e1tj\u00e1rhat\u00f3s\u00e1g, a cs\u00f6kkentett ad\u00f3, a megemelt keret\u00f6sszeg egyre t\u00f6bbek pihen\u00e9s\u00e9t, rekre\u00e1ci\u00f3j\u00e1t biztos\u00edtja.\n\nMTI 2021. november 9.\n\n"}]