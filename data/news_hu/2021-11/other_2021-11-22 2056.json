[{"date": "2021-11-22 20:56", "url": "https://koronavirus.gov.hu/cikkek/magyar-honvedseg-tovabbi-katonakat-kuld-korhazakba-az-oltasi-akciohet-idejere", "h1": "A Magyar Honv\u00e9ds\u00e9g tov\u00e1bbi katon\u00e1kat k\u00fcld a k\u00f3rh\u00e1zakba az olt\u00e1si akci\u00f3h\u00e9t idej\u00e9re", "body": "\nA k\u00f3rh\u00e1zakban, eg\u00e9szs\u00e9g\u00fcgyi int\u00e9zm\u00e9nyekben folyamatosan szolg\u00e1latot teljes\u00edt\u0151 t\u00f6bb mint 300 f\u0151s katonai l\u00e9tsz\u00e1m a mai napon indult olt\u00e1si akci\u00f3h\u00e9t keret\u00e9ben tov\u00e1bbi, mintegy 480 f\u0151vel b\u0151v\u00fcl, hogy seg\u00edts\u00e9k a koronav\u00edrus-j\u00e1rv\u00e1ny elleni v\u00e9dekez\u00e9s sor\u00e1n az eg\u00e9szs\u00e9g\u00fcgyi feladatok ell\u00e1t\u00e1s\u00e1t. \u00cdgy m\u00e1t\u00f3l \u00f6sszesen 79 helysz\u00ednen, k\u00f6zel 800 katona t\u00e1mogatja az eg\u00e9szs\u00e9g\u00fcgyi ell\u00e1t\u00f3rendszer munk\u00e1j\u00e1t a j\u00e1rv\u00e1nykezel\u00e9ssel \u00f6sszef\u00fcgg\u00e9sben.\n\n\nA Magyar Honv\u00e9ds\u00e9g, ahogyan ezt a j\u00e1rv\u00e1nyhelyzet el\u0151z\u0151 hull\u00e1mai sor\u00e1n tette, most is r\u00e9szt vesz a koronav\u00edrus elleni v\u00e9dekez\u00e9sben. A k\u00f3rh\u00e1zakba vez\u00e9nyelt katon\u00e1k r\u00e9szt vesznek a logisztikai feladatokban, seg\u00e9dkeznek az \u00e9rkez\u0151 betegek testh\u0151m\u00e9rs\u00e9klet-m\u00e9r\u00e9s\u00e9ben, a betegir\u00e1ny\u00edt\u00e1si, betegk\u00eds\u00e9r\u00e9si \u00e9s \u00fatbaigaz\u00edt\u00e1si, valamint adminisztr\u00e1ci\u00f3s \u00e9s sz\u00e1ll\u00edt\u00e1si feladatokban.\nA Magyar Honv\u00e9ds\u00e9g sz\u00e1m\u00e1ra kiemelten fontos a magyar \u00e1llampolg\u00e1rok biztons\u00e1ga, ez\u00e9rt a katon\u00e1k mindent megtesznek az\u00e9rt, hogy seg\u00edts\u00e9k a j\u00e1rv\u00e1ny elleni v\u00e9dekez\u00e9st.\nMTI 2021. november 22.\n\n"}]