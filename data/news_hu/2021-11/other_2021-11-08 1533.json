[{"date": "2021-11-08 15:33", "url": "https://koronavirus.gov.hu/cikkek/szijjarto-kormany-minden-penzugyi-forrast-munkanelkuliseg-megelozesere-forditott", "h1": "Szijj\u00e1rt\u00f3: a korm\u00e1ny minden p\u00e9nz\u00fcgyi forr\u00e1st a munkan\u00e9lk\u00fclis\u00e9g megel\u0151z\u00e9s\u00e9re ford\u00edtott", "body": "\nA korm\u00e1ny minden p\u00e9nz\u00fcgyi forr\u00e1st a t\u00f6meges munkan\u00e9lk\u00fclis\u00e9g megel\u0151z\u00e9s\u00e9re ford\u00edtott a koronav\u00edrus-j\u00e1rv\u00e1ny okozta gazdas\u00e1gi v\u00e1ls\u00e1g idej\u00e9n - jelentette ki\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n.\n\n\nA k\u00f6zlem\u00e9ny szerint a t\u00e1rcavezet\u0151 a Nestl\u00e9 Hung\u00e1ria Kft. \u00faj beruh\u00e1z\u00e1s\u00e1nak bejelent\u00e9s\u00e9n vett r\u00e9szt. A v\u00e1llalat b\u00fcki gy\u00e1r\u00e1ban megval\u00f3sul\u00f3 kapacit\u00e1sb\u0151v\u00edt\u0151 fejleszt\u00e9s \u00e9rt\u00e9ke 35 milli\u00e1rd forint, aminek nyom\u00e1n 120 \u00faj munkahely j\u00f6n l\u00e9tre. Mindemellett a c\u00e9g komplex, 3 \u00e9ves k\u00e9pz\u00e9st ny\u00fajt a jelenlegi mintegy 2180 munkat\u00e1rsa sz\u00e1m\u00e1ra 726 milli\u00f3 forint \u00e9rt\u00e9kben, amihez az \u00e1llam 363 milli\u00f3 forint t\u00e1mogat\u00e1st ad.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter kiemelte, hogy a most bejelentett beruh\u00e1z\u00e1snak \"\u00f6nmag\u00e1n t\u00falmutat\u00f3 jelent\u0151s\u00e9ge van\". Mint k\u00f6z\u00f6lte, ezzel a v\u00e1llalat a b\u00fcki termel\u00e9s exportar\u00e1ny\u00e1t 90 sz\u00e1zal\u00e9k f\u00f6l\u00e9 n\u00f6veli, ami azt jelenti, hogy naponta csaknem sz\u00e1z kamion sz\u00e1ll\u00edtja majd az itt el\u0151\u00e1ll\u00edtott \u00e1rukat a vil\u00e1g \u00f6tven orsz\u00e1g\u00e1ba.\n\u00a0\u00a0\u00a0\u00a0Kit\u00e9rt arra is, hogy a besz\u00e1ll\u00edt\u00f3k t\u00f6bbs\u00e9ge magyar c\u00e9g, amelyek \u00e9vente t\u00f6bb mint 50 milli\u00e1rd forint \u00e9rt\u00e9kben adnak el term\u00e9keket \u00e9s szolg\u00e1ltat\u00e1sokat a Nestl\u00e9nek.\n\u00a0\u00a0\u00a0\u00a0Emellett fontosnak nevezte a tervezett k\u00e9pz\u00e9si programot is, amelynek nyom\u00e1n a dolgoz\u00f3k elsaj\u00e1t\u00edthatj\u00e1k a legmodernebb technol\u00f3gi\u00e1k haszn\u00e1lat\u00e1t. A b\u00fcki gy\u00e1r m\u00e1r most is a Nestl\u00e9 \u00e1llateledel-gy\u00e1rt\u00e1s\u00e1nak k\u00f6z\u00e9p-eur\u00f3pai k\u00f6zpontja, de a mostani beruh\u00e1z\u00e1snak k\u00f6sz\u00f6nhet\u0151en a sv\u00e1jci v\u00e1llalat egyik legnagyobb \u00e1llateledel gy\u00e1ra j\u00f6n l\u00e9tre Eur\u00f3p\u00e1ban - k\u00f6z\u00f6lte.\n\u00a0\u00a0\u00a0\u00a0A miniszter kiemelte, hogy mik\u00f6zben az elm\u00falt m\u00e1sf\u00e9l \u00e9vben gy\u00e1rbez\u00e1r\u00e1sokr\u00f3l, t\u00f6meges le\u00e9p\u00edt\u00e9sekr\u0151l sz\u00f3ltak a nemzetk\u00f6zi h\u00edrek, Magyarorsz\u00e1gon foglalkoztat\u00e1si, negyed\u00e9ves gazdas\u00e1gi n\u00f6veked\u00e9si \u00e9s beruh\u00e1z\u00e1si rekordot is siker\u00fclt d\u00f6nteni. Hangs\u00falyozta, hogy a magyar gazdas\u00e1g m\u00e1r az idei ny\u00e1ron el\u00e9rte a pand\u00e9mia el\u0151tti teljes\u00edtm\u00e9ny\u00e9t, amire a vil\u00e1ggazdas\u00e1g csak a j\u00f6v\u0151 \u00e9v v\u00e9g\u00e9re lesz k\u00e9pes. Szerinte ez abb\u00f3l a mintegy k\u00e9th\u00f3napos el\u0151nyb\u0151l ad\u00f3dik, amelyre az olt\u00e1si program gyors megind\u00edt\u00e1s\u00e1val tudott szert tenni az orsz\u00e1g.\n\u00a0\u00a0\u00a0\u00a0Hozz\u00e1tette: a j\u00e1rv\u00e1ny \u00fajra fell\u00e1ngolt Eur\u00f3p\u00e1ban, \u00e9s r\u00e1mutatott, hogy \"min\u00e9l t\u00f6bben d\u00f6ntenek az olt\u00e1s felv\u00e9tele mellett, ann\u00e1l kisebb neh\u00e9zs\u00e9gekkel kell majd szembe n\u00e9zn\u00fcnk\".\n\u00a0\u00a0\u00a0\u00a0Sz\u00f3lt arr\u00f3l is, hogy a magyar \u00e9lelmiszeripar termel\u00e9si \u00e9rt\u00e9ke tavaly 7 sz\u00e1zal\u00e9kkal, az idei \u00e9v els\u0151 nyolc h\u00f3napj\u00e1ban pedig 12 sz\u00e1zal\u00e9kkal n\u0151tt, s az \u00e1gazatban 143 ezren dolgoznak.\n\u00a0\u00a0\u00a0\u00a0V\u00e9gezet\u00fcl al\u00e1h\u00fazta, hogy a sv\u00e1jci-magyar kereskedelmi forgalom volumene 2021 els\u0151 nyolc h\u00f3napj\u00e1ban 8 sz\u00e1zal\u00e9kkal emelkedett, meghaladva az 1,2 milli\u00e1rd eur\u00f3t, \u00e9s a sv\u00e1jci v\u00e1llalatok jelentik a 11. legnagyobb beruh\u00e1z\u00f3i k\u00f6z\u00f6ss\u00e9get haz\u00e1nkban. Ez szerinte r\u00e9szben a \"probl\u00e9mamentes politikai kapcsolatoknak\" k\u00f6sz\u00f6nhet\u0151.\n\nMTI 2021. november 8.\n\n"}]