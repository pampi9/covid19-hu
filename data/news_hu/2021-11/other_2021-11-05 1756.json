[{"date": "2021-11-05 17:56", "url": "https://koronavirus.gov.hu/cikkek/kormanyszovivo-februarban-minden-dolgozo-gyermekes-szulo-visszakapja-az-iden-befizetett-szja", "h1": "Korm\u00e1nysz\u00f3viv\u0151: febru\u00e1rban minden dolgoz\u00f3 gyermekes sz\u00fcl\u0151 visszakapja az id\u00e9n befizetett SZJA-t az \u00e1tlagb\u00e9r ad\u00f3szintj\u00e9ig", "body": "\nJ\u00f6v\u0151 febru\u00e1rban minden dolgoz\u00f3 gyermekes sz\u00fcl\u0151 visszakapja az id\u00e9n befizetett szem\u00e9lyi j\u00f6vedelemad\u00f3j\u00e1t az \u00e1tlagb\u00e9r ad\u00f3szintj\u00e9ig - k\u00f6z\u00f6lte a korm\u00e1nysz\u00f3viv\u0151 p\u00e9nteken a Facebook-oldal\u00e1n. Szentkir\u00e1lyi Alexandra hangs\u00falyozta: az int\u00e9zked\u00e9s 1 milli\u00f3 900 ezer sz\u00fcl\u0151t \u00e9rint, \u00e9s \u00f6sszesen t\u00f6bb mint 600 milli\u00e1rd forint t\u00e1mogat\u00e1st jelent.\n\n\u00a0 \u00a0 A Nemzeti Ad\u00f3- \u00e9s V\u00e1mhivatal (NAV) internetes oldal\u00e1n m\u00e1r el\u00e9rhet\u0151 az \u00fagynevezett VISSZADO nyilatkozat az ad\u00f3 visszat\u00e9r\u00edt\u00e9shez. A nyilatkozat el\u00e9rhet\u0151 a NAV \u00fcgyf\u00e9lszolg\u00e1latain, de honlapjukr\u00f3l is le lehet t\u00f6lteni \u00e9s ki lehet nyomtani, majd be lehet ny\u00fajtani szem\u00e9lyesen, postai \u00faton vagy online is 2021. december 31-ig. R\u00e9szletek:\u00a0https://www.nav.gov.hu/nav/ado/szja/szja_visszaterites\n\n\u00a0\u00a0\u00a0Kiemelte, hogy az ad\u00f3visszat\u00e9r\u00edt\u00e9s automatikus. Azoknak viszont, akiknek adatai nincsenek meg teljes k\u00f6r\u0171en a NAV-n\u00e1l, most nyilatkozniuk kell. Annak p\u00e9ld\u00e1ul, aki csal\u00e1di p\u00f3tl\u00e9kra jogosult, de azt nem \u0151 kapja; a magzat ut\u00e1n jogosult v\u00e1rand\u00f3s n\u0151, vagy vele k\u00f6z\u00f6s h\u00e1ztart\u00e1sban \u00e9l\u0151 h\u00e1zast\u00e1rsa; aki rokkants\u00e1gi j\u00e1rad\u00e9kban r\u00e9szes\u00fcl, \u00e9s \u00e9v k\u00f6zben \u0151 vagy a vele k\u00f6z\u00f6s h\u00e1ztart\u00e1sban \u00e9l\u0151 hozz\u00e1tartoz\u00f3ja \u00e9rv\u00e9nyes\u00edti a csal\u00e1di kedvezm\u00e9nyt; a kisad\u00f3z\u00f3k\u00e9nt bejelentett mag\u00e1nszem\u00e9ly, \u00e9s nem kap csal\u00e1di p\u00f3tl\u00e9kot; tov\u00e1bb\u00e1 annak, aki m\u00e1shova k\u00e9ri az ad\u00f3-visszat\u00e9r\u00edt\u00e9s kiutal\u00e1s\u00e1t, mint ahov\u00e1 a csal\u00e1di p\u00f3tl\u00e9kot kapja - sorolta a korm\u00e1nysz\u00f3viv\u0151.\n\u00a0\u00a0\u00a0\u00a0Vide\u00f3j\u00e1ban Szentkir\u00e1lyi Alexandra ismertette azt is, hogy az \u00e9rintettek mik\u00e9nt nyilatkozhatnak a NAV-n\u00e1l. Mint bemutatta, a NAV honlapj\u00e1n az szja-visszat\u00e9r\u00edt\u00e9s rovatban - \u00fcgyf\u00e9lkapus azonos\u00edt\u00e1ssal - a Nyilatkozat gombra kell kattintani. A nyilatkozat kit\u00f6lt\u00e9s\u00e9hez az \u00daj nyomtatv\u00e1ny vagy bejelent\u00e9s gombra, majd az Ad\u00f3-visszat\u00e9r\u00edt\u00e9s csemp\u00e9re kell kattintani.\n\u00a0\u00a0\u00a0\u00a0November k\u00f6zep\u00e9t\u0151l a NAV el\u0151re kit\u00f6lti az utal\u00e1si adatokat is, ha azok a csal\u00e1di p\u00f3tl\u00e9k adatokb\u00f3l rendelkez\u00e9sre \u00e1llnak. Ezeket az adatokat ellen\u0151rizni kell, sz\u00fcks\u00e9g eset\u00e9n p\u00f3tolni vagy jav\u00edtani kell - h\u00edvta fel a figyelmet a korm\u00e1nysz\u00f3viv\u0151.\nMTI\n\n"}]