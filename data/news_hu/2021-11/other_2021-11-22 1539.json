[{"date": "2021-11-22 15:39", "url": "https://koronavirus.gov.hu/cikkek/gyorgy-istvan-sikeresen-indult-az-oltasi-akciohet", "h1": "Gy\u00f6rgy Istv\u00e1n: sikeresen indult az olt\u00e1si akci\u00f3h\u00e9t", "body": "\nSikeresen indult az olt\u00e1si akci\u00f3h\u00e9t, d\u00e9lig az orsz\u00e1g olt\u00f3helyein 51 ezer koronav\u00edrus elleni olt\u00e1st adtak be - nyilatkozta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n a k\u00f6zm\u00e9di\u00e1nak.\n\n\nGy\u00f6rgy Istv\u00e1n elmondta, a beadott olt\u00e1sokb\u00f3l 42 ezer harmadik, mintegy 7 ezer els\u0151, a t\u00f6bbi m\u00e1sodik olt\u00e1s. Valamennyi olt\u00f3helyen folyik a munka, az ir\u00e1ny\u00edt\u00e1sban katon\u00e1k \u00e9s az adminisztr\u00e1ci\u00f3s tev\u00e9kenys\u00e9gekben korm\u00e1nytisztvisel\u0151k seg\u00edtenek.\n\u00d6tf\u00e9le olt\u00f3anyaggal oltanak, ezek mindegyike el\u00e9rhet\u0151 az olt\u00f3helyeken - tette hozz\u00e1.\nAz \u00e1llamtitk\u00e1r megjegyezte, a h\u00e9tf\u0151n d\u00e9lig beadott mintegy 7 ezer els\u0151 olt\u00e1s az elm\u00falt m\u00e1sf\u00e9l-k\u00e9t h\u00f3nap napi teljes\u00edtm\u00e9ny\u00e9nek a sokszorosa.\nGy\u00f6rgy Istv\u00e1n mindenkit arra biztatott, hogy oltassa be mag\u00e1t.\nK\u00f6z\u00f6lte, arra k\u00e9rt\u00e9k a k\u00f3rh\u00e1zakat, hogy ha sz\u00fcks\u00e9ges, a hossz\u00fa v\u00e1rakoz\u00e1si id\u0151t elker\u00fclend\u0151 nyissanak \u00faj olt\u00f3helyeket.\nAz olt\u00e1si akci\u00f3h\u00e9t h\u00e9tf\u0151n kezd\u0151d\u00f6tt, az oltakozni v\u00e1gy\u00f3kat naponta 7 \u00e9s 19 \u00f3ra k\u00f6z\u00f6tt az orsz\u00e1g 101 k\u00f3rh\u00e1z\u00e1ban \u00e9s szakrendel\u0151kben is v\u00e1rj\u00e1k. Vas\u00e1rnapig nem kell el\u0151zetesen id\u0151pontot foglalni, id\u0151pontra bejelentkezni, regisztr\u00e1lni.\n\nMTI\n\n"}]