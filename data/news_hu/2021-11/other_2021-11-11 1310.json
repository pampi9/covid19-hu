[{"date": "2021-11-11 13:10", "url": "https://koronavirus.gov.hu/cikkek/pm-magyarorszag-az-eu-egyik-legnagyobb-karenyhito-csomagjat-allitotta-ossze-tavaly", "h1": "PM: Magyarorsz\u00e1g az EU egyik legnagyobb k\u00e1renyh\u00edt\u0151 csomagj\u00e1t \u00e1ll\u00edtotta \u00f6ssze tavaly", "body": "\nMagyarorsz\u00e1g 2020-ban az Eur\u00f3pai Uni\u00f3 harmadik legnagyobb k\u00e1renyh\u00edt\u0151 csomagj\u00e1t \u00e1ll\u00edtotta \u00f6ssze; ennek \u00f6sszege meghaladta a 9900 milli\u00e1rd forintot - mondta R\u00e1kossy Bal\u00e1zs, a P\u00e9nz\u00fcgyminiszt\u00e9rium eur\u00f3pai uni\u00f3s forr\u00e1sok felhaszn\u00e1l\u00e1s\u00e1\u00e9rt felel\u0151s \u00e1llamtitk\u00e1ra az uni\u00f3s versenyk\u00e9pess\u00e9gi programok nemzetk\u00f6zi konferenci\u00e1j\u00e1n, Budapesten.\n\n\nKiemelte: az int\u00e9zked\u00e9sek hozz\u00e1j\u00e1rultak ahhoz, hogy a gazdas\u00e1g teljes\u00edtm\u00e9nye m\u00e1r most meghaladja a v\u00e1ls\u00e1g el\u0151tti szintet. A n\u00f6veked\u00e9s m\u00e9rt\u00e9ke id\u00e9n el\u00e9rheti a 6,8 sz\u00e1zal\u00e9kot - tette hozz\u00e1.\n\u00a0\u00a0\u00a0\u00a0A Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv program (Ginop) mintegy 600 milli\u00e1rd forintos keret\u00f6sszeggel j\u00e1rult hozz\u00e1 a gazdas\u00e1g \u00fajraind\u00edt\u00e1s\u00e1hoz - jegyezte meg. K\u00f6sz\u00f6netet mondott tov\u00e1bb\u00e1 az Eur\u00f3pai Bizotts\u00e1gnak ami\u00e9rt hozz\u00e1j\u00e1rult, hogy a szabad forr\u00e1sokat a lehet\u0151 legrugalmasabban juttass\u00e1k el a v\u00e1llalkoz\u00e1sokhoz.\n\u00a0\u00a0\u00a0\u00a0A gazdas\u00e1gpolitika f\u00f3kusz\u00e1ban a j\u00e1rv\u00e1ny alatt is a n\u00f6veked\u00e9s \u00f6szt\u00f6nz\u00e9se, a beruh\u00e1z\u00e1sok n\u00f6vel\u00e9se \u00e9s a versenyk\u00e9pess\u00e9g jav\u00edt\u00e1sa \u00e1ll - h\u00fazta al\u00e1 az \u00e1llamtitk\u00e1r.\n\u00a0\u00a0\u00a0\u00a0Az Eur\u00f3pai Uni\u00f3 \u00faj, 2021-t\u0151l indul\u00f3 programoz\u00e1si id\u0151szak\u00e1r\u00f3l sz\u00f3lva elmondta, hogy a t\u00e1rgyal\u00e1sok zajlanak az uni\u00f3val. A korm\u00e1ny c\u00e9lja, hogy a fejl\u0151dni k\u00edv\u00e1n\u00f3 v\u00e1llalatok min\u00e9l gyorsabban p\u00e9nzhez jussanak, ez\u00e9rt 536 milli\u00e1rd forintos \u00f6sszeggel az els\u0151 felh\u00edv\u00e1sokat m\u00e1r megjelentett\u00e9k - mutatott r\u00e1.\n\u00a0\u00a0\u00a0\u00a0Az el\u0151z\u0151 p\u00e9nz\u00fcgyi ciklushoz k\u00e9pest m\u00e1sf\u00e9lszeres\u00e9re emelik a kis- \u00e9s k\u00f6zepes v\u00e1llalkoz\u00e1soknak \u00e9s a kutat\u00e1s-fejleszt\u00e9sre sz\u00e1nt \u00f6sszegeket - ismertette. Utalt arra, hogy a korm\u00e1ny f\u0151 c\u00e9lja a v\u00e1llalkoz\u00e1sok hozz\u00e1adott \u00e9rt\u00e9k\u00e9nek a n\u00f6vel\u00e9se, illetve a fejlesztend\u0151 t\u00e9rs\u00e9gek felz\u00e1rk\u00f3ztat\u00e1sa.\n\u00a0\u00a0\u00a0\u00a0Besz\u00e9lt arr\u00f3l is, hogy a 2014-2020-as fejleszt\u00e9si id\u0151szakhoz m\u00e9g sz\u00e1mos jelenlegi feladatuk k\u00f6t\u0151dik, a Ginop teljes, 3300 milli\u00e1rd forintos keret\u00f6sszeg\u00e9b\u0151l eddig 3200 milli\u00e1rd forint \u00e9rt\u00e9kben t\u00e1mogattak projekteket. A programok keret\u00e9ben 421 ezer ember k\u00e9pz\u00e9s\u00e9t, 490 ezer munkahely meg\u0151rz\u00e9s\u00e9t vagy \u00faj munkahely l\u00e9tes\u00edt\u00e9s\u00e9t seg\u00edtett\u00e9k, illetve csaknem 18 ezer mikro-, kis \u00e9s k\u00f6zepes v\u00e1llalkoz\u00e1st t\u00e1mogattak - sorolta.\n\u00a0\u00a0\u00a0\u00a0A kor\u00e1bbi fejleszt\u00e9si id\u0151szak tanuls\u00e1gai, hogy fel kell k\u00e9sz\u00fclni a v\u00e1ratlan fordulatkora, ez\u00e9rt rugalmass\u00e1gra van sz\u00fcks\u00e9g, tov\u00e1bb\u00e1 egyszerre fontos a kit\u00f6r\u00e9si pontot jelent\u0151 gazdas\u00e1gi szerepl\u0151k \u00e9s a legelmaradottabb r\u00e9gi\u00f3k t\u00e1mogat\u00e1sa - \u00f6sszegezte a PM k\u00e9pvisel\u0151je.\n\u00a0\u00a0\u00a0\u00a0\u00c1gosth\u00e1zy Szabolcs, a Minisztereln\u00f6ks\u00e9g uni\u00f3s fejleszt\u00e9sek\u00e9rt felel\u0151s \u00e1llamtitk\u00e1ra a konferenci\u00e1n elmondta: Magyarorsz\u00e1g els\u0151dleges c\u00e9lja, hogy 2030-ra az \u00f6t leg\u00e9lhet\u0151bb orsz\u00e1g egyike legyen. \u00c9ppen ez\u00e9rt a korm\u00e1ny priorit\u00e1sk\u00e9nt kezeli a gazdas\u00e1gi \u00e9s t\u00e1rsadalmi versenyk\u00e9pess\u00e9g n\u00f6vel\u00e9s\u00e9t, egyebek mellett a kis- \u00e9s k\u00f6zepes v\u00e1llalatok t\u00e1mogat\u00e1s\u00e1t, illetve a kutat\u00e1s-fejleszt\u00e9s \u00e9s a digitaliz\u00e1ci\u00f3 \u00f6szt\u00f6nz\u00e9s\u00e9t.\n\u00a0\u00a0\u00a0\u00a0Magyarorsz\u00e1g elm\u00falt 10 \u00e9v\u00e9nek fejleszt\u00e9si politik\u00e1ja t\u00f6rt\u00e9nelmi sikernek tekinthet\u0151; ehhez az Eur\u00f3pai Uni\u00f3 \"b\u0151s\u00e9ges\" t\u00e1mogat\u00e1sai nagym\u00e9rt\u00e9kben hozz\u00e1j\u00e1rultak - v\u00e9lekedett az \u00e1llamtitk\u00e1r. Az el\u00e9rt eredm\u00e9nyek k\u00f6z\u00fcl kiemelte t\u00f6bbek k\u00f6z\u00f6tt azt, hogy 2010 \u00f3ta egyed\u00fcl\u00e1ll\u00f3an a t\u00e9rs\u00e9gben az orsz\u00e1g minden r\u00e9gi\u00f3ja felz\u00e1rk\u00f3z\u00e1si p\u00e1ly\u00e1n haladt, tov\u00e1bb\u00e1 egymilli\u00f3 \u00faj munkahely j\u00f6tt l\u00e9tre itthon.\n\nMTI 2021. november 11.\n\n"}]