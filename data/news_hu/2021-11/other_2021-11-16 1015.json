[{"date": "2021-11-16 10:15", "url": "https://koronavirus.gov.hu/cikkek/varga-mihaly-dinamikus-novekedesi-palyan-maradt-gazdasag", "h1": "Varga Mih\u00e1ly: dinamikus n\u00f6veked\u00e9si p\u00e1ly\u00e1n maradt a gazdas\u00e1g", "body": "\nA harmadik negyed\u00e9v 6,1 sz\u00e1zal\u00e9kos n\u00f6veked\u00e9se azt mutatja, hogy tov\u00e1bbra is dinamikus p\u00e1ly\u00e1n maradt a gazdas\u00e1g - mondta Varga Mih\u00e1ly p\u00e9nz\u00fcgyminiszter a K\u00f6zponti Statisztikai Hivatal (KSH) friss adatait komment\u00e1lva a k\u00f6z\u00f6ss\u00e9gi oldal\u00e1ra felker\u00fclt vide\u00f3\u00fczenet\u00e9ben kedden.\n\n\nFelid\u00e9zte: a m\u00e1sodik negyed\u00e9v 18 sz\u00e1zal\u00e9k k\u00f6r\u00fcli rekordn\u00f6veked\u00e9s\u00e9vel a magyar gazdas\u00e1g m\u00e1r meghaladta a j\u00e1rv\u00e1ny el\u0151tti teljes\u00edtm\u00e9ny\u00e9t.\n\u00a0\u00a0\u00a0\u00a0A harmadik negyed\u00e9ves n\u00f6veked\u00e9s a m\u00e1sodik valaha m\u00e9rt legmagasabb \u00e9rt\u00e9k, \u00e9s a rendelkez\u00e9sre \u00e1ll\u00f3 adatok szerint meghaladja az uni\u00f3s \u00e1tlagot - jegyezte meg.\n\u00a0\u00a0\u00a0\u00a0A gazdas\u00e1g teljes\u00edtm\u00e9nye az el\u0151z\u0151 negyed\u00e9vhez k\u00e9pest 0,7 sz\u00e1zal\u00e9kkal javult j\u00falius-szeptemberben - mutatott r\u00e1.\n\u00a0\u00a0\u00a0\u00a0Varga Mih\u00e1ly szerint mindez azt mutatja, hogy be\u00e9rnek a t\u00e1mogat\u00f3 k\u00f6lts\u00e9gvet\u00e9si politika eredm\u00e9nyei, a korm\u00e1nyzati int\u00e9zked\u00e9sek \u00e9rdemben seg\u00edtik az \u00fajraind\u00edt\u00e1st, tomp\u00edtj\u00e1k a negat\u00edv k\u00fcls\u0151 hat\u00e1sokat.\n\u00a0\u00a0\u00a0\u00a0Id\u00e9n \u00e9ves szinten rekord m\u00e9rt\u00e9k\u0171, 6,8 sz\u00e1zal\u00e9kos n\u00f6veked\u00e9sre lehet sz\u00e1m\u00edtani - z\u00e1rta komment\u00e1rj\u00e1t Varga Mih\u00e1ly.\n\nMTI 2021. november 16.\n\n"}]