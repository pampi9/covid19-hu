[{"date": "2021-11-17 15:45", "url": "https://koronavirus.gov.hu/cikkek/gyorgy-istvan-oltasi-akciohet-indul-hetfon-", "h1": "Gy\u00f6rgy Istv\u00e1n: olt\u00e1si akci\u00f3h\u00e9t indul h\u00e9tf\u0151n", "body": "\nA korm\u00e1ny d\u00f6nt\u00e9se \u00e9rtelm\u00e9ben olt\u00e1si akci\u00f3hetet tartanak j\u00f6v\u0151 h\u00e9tf\u0151t\u0151l vas\u00e1rnapig a k\u00f3rh\u00e1zi olt\u00f3pontokon \u00e9s egyes szakrendel\u0151kben is - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra szerdai budapesti sajt\u00f3t\u00e1j\u00e9koztat\u00f3j\u00e1n.\n\n\n\u00a0\nGy\u00f6rgy Istv\u00e1n azt mondta, az \u00f6sszes k\u00f3rh\u00e1zban, 101 int\u00e9zm\u00e9nyben v\u00e1rj\u00e1k azokat, akik meg akarj\u00e1k kapni a koronav\u00edrus elleni vakcin\u00e1t. Nem kell sem id\u0151pontot foglalni, sem el\u0151zetesen regisztr\u00e1lni - hangs\u00falyozta, hozz\u00e1t\u00e9ve: a l\u00e9nyeg, hogy min\u00e9l t\u00f6bben r\u00e9szt vegyenek az akci\u00f3ban.\n\u00a0\u00a0\u00a0\u00a0Els\u0151, az elmaradt m\u00e1sodik \u00e9s harmadik olt\u00e1sokat is adnak - jelezte az \u00e1llamtitk\u00e1r.\n\u00a0\u00a0\u00a0\u00a0Kiemelte: fontosnak tartj\u00e1k az \u00e1toltotts\u00e1g n\u00f6vel\u00e9s\u00e9t, mivel a delta vari\u00e1ns rendk\u00edv\u00fcl agressz\u00edven fert\u0151z. Biztatj\u00e1k azokat, akik m\u00e9g nem kapt\u00e1k meg a vakcin\u00e1t, hogy \u00e9ljenek az akci\u00f3h\u00e9t adta lehet\u0151s\u00e9ggel.\n\u00a0\u00a0\u00a0\u00a0Gy\u00f6rgy Istv\u00e1n fontosnak nevezte a harmadik olt\u00e1s felv\u00e9tel\u00e9t, mert m\u00edg a v\u00edrus kor\u00e1bbi vari\u00e1ci\u00f3ja ellen nyolc-t\u00edz h\u00f3napig is v\u00e9detts\u00e9get biztos\u00edtott a vakcina, a delta vari\u00e1ns eset\u00e9ben m\u00e1r n\u00e9gy-hat h\u00f3nap ut\u00e1n jelent\u0151sen cs\u00f6kken az immunv\u00e1lasz.\n\u00a0\u00a0\u00a0\u00a0A k\u00f3rh\u00e1zakban reggel h\u00e9t \u00f3r\u00e1t\u00f3l este h\u00e9tig v\u00e1rj\u00e1k a jelentkez\u0151ket, akiknek hozz\u00e1j\u00e1rul\u00e1si nyilatkozatot kell kit\u00f6lteni\u00fck.\n\u00a0\u00a0\u00a0\u00a0Term\u00e9szetesen nem csup\u00e1n az olt\u00e1si akci\u00f3h\u00e9ten lehet megkapni a vakcin\u00e1t, az id\u0151pontfoglal\u00f3 el\u0151tte \u00e9s ut\u00e1na is nyitva van - hangs\u00falyozta az \u00e1llamtitk\u00e1r. Minden k\u00f3rh\u00e1zi olt\u00f3helyen vannak foglalhat\u00f3 d\u00e1tumok, \u00e9s a h\u00e1ziorvosokkal is fel lehet venni a kapcsolatot.\n\u00a0\u00a0\u00a0\u00a0Nagyon fontos, hogy \"az oltakoz\u00e1si hajland\u00f3s\u00e1got m\u00e9g tov\u00e1bb tudjuk n\u00f6velni annak \u00e9rdek\u00e9ben, hogy a negyedik hull\u00e1mot is le tudjuk t\u00f6rni\" - fogalmazott Gy\u00f6rgy Istv\u00e1n.\n\u00a0\u00a0\u00a0\u00a0A koronavirus.gov.hu oldalon megtal\u00e1lhat\u00f3 a k\u00f3rh\u00e1zi olt\u00f3helyek list\u00e1ja.\n\u00a0\u00a0\u00a0\u00a0Egyes megy\u00e9kben szakrendel\u0151kben is immuniz\u00e1lnak az akci\u00f3h\u00e9ten, ezekben az olt\u00e1sra nyitva \u00e1ll\u00f3 id\u0151tartam elt\u00e9rhet a k\u00f3rh\u00e1zi, reggel h\u00e9tt\u0151l este h\u00e9tig h\u00faz\u00f3d\u00f3 s\u00e1vt\u00f3l. A koronavirus.gov.hu oldalon err\u0151l is lehet majd t\u00e1j\u00e9koz\u00f3dni - hangs\u00falyozta az \u00e1llamtitk\u00e1r.\nKapcsol\u00f3d\u00f3 t\u00e1j\u00e9koztat\u00f3k:\n\nOlt\u00f3pontok list\u00e1ja az olt\u00e1si akci\u00f3h\u00e9ten:\u00a0Olt\u00f3pontok\nHozz\u00e1j\u00e1rul\u00e1si nyilatkozat: \u200bHozz\u00e1j\u00e1rul\u00f3 nyilatkozat v\u00e9d\u0151olt\u00e1shoz - K\u00e9rj\u00fck, t\u00f6ltse ki \u00e9s vigye mag\u00e1val v\u00e9d\u0151olt\u00e1sra!\n\n\n"}]