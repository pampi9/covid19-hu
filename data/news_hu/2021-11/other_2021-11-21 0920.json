[{"date": "2021-11-21 09:20", "url": "https://koronavirus.gov.hu/cikkek/muller-cecilia-mindenki-vegye-fel-harmadik-oltast", "h1": "M\u00fcller Cec\u00edlia: mindenki vegye fel a harmadik olt\u00e1st is!", "body": "\nAz orsz\u00e1gos tisztif\u0151orvos mindenkit arra k\u00e9r, hogy vegye fel a harmadik olt\u00e1st is, mert a koronav\u00edrus \u00fajabb v\u00e1ltozatainak a megjelen\u00e9se miatt a szervezetnek t\u00f6bblet antig\u00e9nhat\u00e1sra van sz\u00fcks\u00e9ge. M\u00fcller Cec\u00edlia a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban arra h\u00edvta fel a figyelmet, hogy november 22. \u00e9s 28. k\u00f6z\u00f6tt olt\u00e1si hetet szerveznek Magyarorsz\u00e1gon. A m\u00e1r j\u00f3l ismert k\u00f3rh\u00e1zi \u00e9s az \u00fajonnan nyitott olt\u00f3pontokon reggel 7 \u00e9s 19 \u00f3ra k\u00f6z\u00f6tt - el\u0151zetes regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl is - v\u00e1rj\u00e1k azokat, akik fel szeretn\u00e9k venni az els\u0151, a m\u00e1sodik vagy a harmadik olt\u00e1st.\n\n\n\u00a0\u00a0A tisztif\u0151orvos az olt\u00e1si h\u00e9ttel kapcsolatos v\u00e1rakoz\u00e1sair\u00f3l \u00fagy fogalmazott: \"nagyon bizakod\u00f3 vagyok \u00e9s az is szeretn\u00e9k maradni\". Hiszen \"az emberek m\u00e1r a saj\u00e1t szem\u00fckkel \u00e9s tapasztalataikkal is l\u00e1thatj\u00e1k\", hogy a v\u00e9d\u0151olt\u00e1s a legalapvet\u0151bb v\u00e9delmi eszk\u00f6z a koronav\u00edrus-j\u00e1rv\u00e1ny lek\u00fczd\u00e9s\u00e9ben.\n\u00a0\u00a0\u00a0\u00a0\"Bizakod\u00f3 vagyok, hogy a j\u00f3zan \u00e9sz fel\u00fclkerekedik az aggodalmak, a t\u00e9vhitek \u00e9s a dezinform\u00e1ci\u00f3k f\u00f6l\u00f6tt\" - hangs\u00falyozta.\n\u00a0\u00a0\u00a0\u00a0Arr\u00f3l, hogy az olt\u00e1sok biztos\u00edtotta v\u00e9detts\u00e9g a kor\u00e1bbi egy \u00e9vre becs\u00fclttel szemben 4-6 h\u00f3napig tart, M\u00fcller Cec\u00edlia azt hangs\u00falyozta: az eredeti vuhani t\u00f6rzsh\u00f6z k\u00e9pest m\u00e1r rengeteget v\u00e1ltozott a v\u00edrus genetikai \u00e1llom\u00e1nya, abban nagyon sok mut\u00e1ci\u00f3 k\u00f6vetkezett be.\n\u00a0\u00a0\u00a0\u00a0\"A negyedik hull\u00e1mban \u00e9ppen a delta t\u00edpussal k\u00fczd\u00fcnk\" - jegyezte meg.\n\u00a0\u00a0\u00a0\u00a0Mivel a vakcin\u00e1kat az eredeti, vuhani v\u00e1ltozatra fejlesztett\u00e9k ki, ez\u00e9rt sz\u00fcks\u00e9ges a vari\u00e1nsok miatt meger\u0151s\u00edt\u0151 olt\u00e1st is felvenni - magyar\u00e1zta, egy\u00fattal mindenkit a harmadik olt\u00e1s felv\u00e9tel\u00e9re buzd\u00edtott, aki m\u00e1r legal\u00e1bb n\u00e9gy h\u00f3nappal ezel\u0151tt magkapta a vakcina m\u00e1sodik d\u00f3zis\u00e1t.\n\n\u00a0\u00a0\u00a0\u00a0A vari\u00e1nsokra utalva kiemelte: pont ez az oka, hogy nem lehet megmondani, meddig tart a vakcin\u00e1k v\u00e9delmi k\u00e9pess\u00e9ge. Hozz\u00e1tette: a nemzetk\u00f6zi tapasztalatokkal \u00f6sszecsengve Magyarorsz\u00e1gon is azt l\u00e1tj\u00e1k, hogy valamennyi vakcina eset\u00e9ben 4-6 h\u00f3nappal a m\u00e1sodik olt\u00e1s ut\u00e1n cs\u00f6kken a szervezet immunv\u00e1lasza. Ez a sejtes immunit\u00e1sra \u00e9s az ellenanyagszintre egyar\u00e1nt igaz - f\u0171zte hozz\u00e1.\n\u00a0\u00a0\u00a0\u00a0A v\u00edrus megv\u00e1ltoz\u00e1sa miatt t\u00f6bblet antig\u00e9nhat\u00e1sra van sz\u00fcks\u00e9ge a szervezetnek ahhoz, hogy a v\u00e9delmi szintet az els\u0151 k\u00e9t olt\u00e1s \u00e1ltal biztos\u00edtott 80-90 sz\u00e1zal\u00e9kos szintre emelje - mutatott r\u00e1 az orsz\u00e1gos tisztif\u0151orvos.\n\u00a0\u00a0\u00a0\u00a0Kiemelte, hogy a koronav\u00edrus megv\u00e1ltoz\u00e1s\u00e1val a k\u00f3rokoz\u00f3 \"viselked\u00e9se\" is megv\u00e1ltozott, ez\u00e9rt is tud most a delta t\u00edpus \"rendk\u00edv\u00fcl gyorsan, rendk\u00edv\u00fcl sokakat megfert\u0151zni rendk\u00edv\u00fcl vesz\u00e9lyes form\u00e1ban\".\n\u00a0\u00a0\u00a0\u00a0M\u00fcller Cec\u00edlia arra figyelmeztetett: egy makkeg\u00e9szs\u00e9ges fiatalnak sincs semmilyen garanci\u00e1ja arra, hogy megfert\u0151z\u0151d\u00e9se eset\u00e9n n\u00e1la nem s\u00falyosan zajlik a betegs\u00e9g. Ez\u00e9rt fontos az egy\u00e9ni v\u00e9delem - hangs\u00falyozta.\n\u00a0\u00a0\u00a0\u00a0A tisztif\u0151orvos jelezte azt is, hogy az olt\u00e1si h\u00e9tbe bevont olt\u00f3pontok list\u00e1ja megtal\u00e1lhat\u00f3 a koronavirus.gov.hu oldalon. Id\u0151pontot foglalni az olt\u00e1si h\u00e9t alatt is lehets\u00e9ges, az id\u0151pont n\u00e9lk\u00fcl \u00e9rkez\u0151ket \u00e9rkez\u00e9si sorrendben oltj\u00e1k be.\nKapcsol\u00f3d\u00f3 cikk:\u00a0Minden fontos az Olt\u00e1si akci\u00f3h\u00e9tr\u0151l -\u00a0\u00a0https://koronavirus.gov.hu/cikkek/minden-fontos-az-oltasi-akciohetrol\n\u00a0\nMTI\n\n"}]