[{"date": "2021-08-07 10:56", "url": "https://koronavirus.gov.hu/cikkek/novak-katalin-csaladtamogatasok-bovitesevel-parhuzamosan-no-csaladalapitasi-kedv-es", "h1": "Nov\u00e1k Katalin: a csal\u00e1dt\u00e1mogat\u00e1sok b\u0151v\u00edt\u00e9s\u00e9vel p\u00e1rhuzamosan n\u0151 a csal\u00e1dalap\u00edt\u00e1si kedv \u00e9s a h\u00e1zass\u00e1gk\u00f6t\u00e9sek sz\u00e1ma", "body": "\nA csal\u00e1dt\u00e1mogat\u00e1sok kib\u0151v\u00edt\u00e9s\u00e9vel p\u00e1rhuzamosan n\u0151 a csal\u00e1dalap\u00edt\u00e1si kedv \u00e9s n\u0151 a h\u00e1zass\u00e1gk\u00f6t\u00e9sek sz\u00e1ma - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szombaton az MTI-vel.\n\n\nNov\u00e1k Katalin a k\u00f6zlem\u00e9nyben felid\u00e9zte: a nemzeti korm\u00e1ny t\u00edz \u00e9ve a csal\u00e1dok t\u00e1mogat\u00e1s\u00e1t tekinti egyik legf\u0151bb c\u00e9lj\u00e1nak, mert a csal\u00e1dokat a nemzet alapk\u00f6v\u00e9nek tekintik.\nA csal\u00e1dt\u00e1mogat\u00e1sok folyamatosan b\u0151v\u00fclnek, egyre t\u00f6bb p\u00e9nz marad a csal\u00e1dokn\u00e1l, biztosabb a meg\u00e9lhet\u00e9s, kevesebb az akad\u00e1ly az otthonteremt\u00e9s \u00e9s a gyermekv\u00e1llal\u00e1s el\u0151tt - sorolta a miniszter.\nHozz\u00e1tette: az Eur\u00f3pai Uni\u00f3ban 2010-hez k\u00e9pest Magyarorsz\u00e1gon n\u00f6vekedett a legnagyobb m\u00e9rt\u00e9kben a h\u00e1zass\u00e1gk\u00f6t\u00e9sek sz\u00e1ma \u00e9s a gyermekv\u00e1llal\u00e1si kedv is.\nA magyar csal\u00e1dpolitika ir\u00e1nti nemzetk\u00f6zi \u00e9rdekl\u0151d\u00e9s is folyamatosan n\u0151 - fogalmazott Nov\u00e1k Katalin, aki szerint b\u00e1r a pand\u00e9mia mindenki \u00e9let\u00e9t megnehez\u00edtette, a csal\u00e1dalap\u00edt\u00e1shoz, gyermeknevel\u00e9shez adott korm\u00e1nyzati seg\u00edts\u00e9gbe vetett bizalom nem rend\u00fclt meg.\nEnnek els\u0151sorban az az oka, hogy - szemben a baloldallal - a polg\u00e1ri korm\u00e1ny egy csal\u00e1dt\u00e1mogat\u00e1st sem sz\u00fcntetett meg, kisz\u00e1m\u00edthat\u00f3s\u00e1gra \u00e9s tervezhet\u0151s\u00e9gre t\u00f6rekszik - indokolta a miniszter. Hozz\u00e1tette: Eur\u00f3p\u00e1ban a magyar korm\u00e1ny ford\u00edtja a legt\u00f6bbet a csal\u00e1dokra, a GDP k\u00f6zel 5 sz\u00e1zal\u00e9k\u00e1t.\u00a0\u00a0\nBizakod\u00e1sra ad okot, hogy Magyarorsz\u00e1gon 1986 \u00f3ta nem h\u00e1zasodtak annyian \u00f6ssze, mint most, a h\u00e1zass\u00e1gok r\u00e1ad\u00e1sul stabilabbnak is mutatkoznak, a v\u00e1l\u00e1sok sz\u00e1ma 1962 \u00f3ta nem volt ilyen alacsony - \u00edrta Nov\u00e1k Katalin. N\u0151tt az emberek csal\u00e1dba vetett hite: a h\u00e1zass\u00e1gk\u00f6t\u00e9sek sz\u00e1ma csaknem k\u00e9tszeres\u00e9re n\u00f6vekedett 2010 \u00f3ta, mik\u00f6zben 37 sz\u00e1zal\u00e9kkal kevesebben v\u00e1ltak el, a gyermekv\u00e1llal\u00e1si kedv k\u00f6zel 24 sz\u00e1zal\u00e9kkal n\u0151tt - folytatta a miniszter.\nA KSH legfrissebb adataira hivatkozva Nov\u00e1k Katalin azt \u00edrta: az \u00e9v els\u0151 hat h\u00f3napj\u00e1ban 31 765 p\u00e1r k\u00f6t\u00f6tt h\u00e1zass\u00e1got, ez a sz\u00e1m 18,6 sz\u00e1zal\u00e9kkal, 4991-gyel t\u00f6bb az egy \u00e9vvel kor\u00e1bbin\u00e1l, \u00e9s 31,9 sz\u00e1zal\u00e9kkal t\u00f6bb, mint 2019 els\u0151 hat h\u00f3napj\u00e1ban, amikor 24 088 p\u00e1r k\u00f6t\u00f6tt h\u00e1zass\u00e1got.\nA miniszter szerint ebben szerepe lehet annak is, hogy Magyarorsz\u00e1gon az eur\u00f3pai orsz\u00e1gokhoz k\u00e9pest kor\u00e1bban volt el\u00e9rhet\u0151 a v\u00e9d\u0151olt\u00e1s, hamarabb lehetett megsz\u00fcntetni a v\u00e9delmi int\u00e9zked\u00e9sek jelent\u0151s r\u00e9sz\u00e9t, \u00edgy az esk\u00fcv\u0151k megszervez\u00e9se is k\u00f6nnyebb volt.\nA korm\u00e1ny a gazdas\u00e1gi n\u00f6veked\u00e9s eredm\u00e9nyeit tov\u00e1bbra is a csal\u00e1dokra k\u00edv\u00e1nja visszaford\u00edtani - fogalmazott. Hozz\u00e1tette: a korm\u00e1ny terve az, hogy ha siker\u00fcl a gazdas\u00e1gi n\u00f6veked\u00e9st 5,5 sz\u00e1zal\u00e9k f\u00f6l\u00e9 emelni, akkor a gyermeket nevel\u0151 sz\u00fcl\u0151knek visszafizetik az id\u00e9n befizetett ad\u00f3jukat az \u00e1tlagb\u00e9r szintj\u00e9ig.\nErr\u0151l a lehet\u0151s\u00e9gr\u0151l a nemzeti konzult\u00e1ci\u00f3ban is v\u00e1rjuk a v\u00e9lem\u00e9nyeket - \u00edrta a miniszter.\n\nMTI 2021. augusztus 7.\n\n"}]