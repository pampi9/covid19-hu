[{"date": "2021-08-18 09:36", "url": "https://koronavirus.gov.hu/cikkek/itm-allamtitkar-rendszervaltas-ota-nem-dolgoztak-annyian-mint-most", "h1": "ITM-\u00e1llamtitk\u00e1r: a rendszerv\u00e1lt\u00e1s \u00f3ta nem dolgoztak annyian, mint most", "body": "\nA rendszerv\u00e1lt\u00e1s \u00f3ta nem dolgoztak annyian, mint most, a foglalkoztattak sz\u00e1ma a 4,7 milli\u00f3t k\u00f6zel\u00edti, a n\u00e9gysz\u00e1zal\u00e9kos munkan\u00e9lk\u00fclis\u00e9g Eur\u00f3p\u00e1ban az egyik legalacsonyabb - nyilatkozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a Magyar H\u00edrlapnak.\n\n\nA lap szerdai sz\u00e1m\u00e1ban megjelent interj\u00faban Bod\u00f3 S\u00e1ndor kiemelte: a korm\u00e1ny a koronav\u00edrus okozta j\u00e1rv\u00e1nyhelyzetet egy\u00e9rtelm\u0171en sikeresen kezelte. A gazdas\u00e1got \u00fajraind\u00edtottuk, a foglalkoztatottak sz\u00e1ma minden rekordot megd\u00f6nt\u00f6tt a legfrissebb adatok szerint - tette hozz\u00e1.\nAz \u00e1llamtitk\u00e1r k\u00f6z\u00f6lte, a gazdas\u00e1gv\u00e9delmi int\u00e9zked\u00e9sek el\u00e9rt\u00e9k a k\u00edv\u00e1nt hat\u00e1st, k\u00f6zel k\u00e9tmilli\u00f3 embernek seg\u00edtettek a nehezebb id\u0151kben, illetve t\u00f6bb t\u00e1mogat\u00e1s m\u00e9g most is el\u00e9rhet\u0151. Csak a b\u00e9rt\u00e1mogat\u00e1sok f\u00e9lmilli\u00f3 munkahelyet v\u00e9dtek meg vagy teremtettek \u00fajj\u00e1 k\u00f6zvetlen\u00fcl. A beruh\u00e1z\u00e1si, munkahelyl\u00e9tes\u00edt\u00e9si t\u00e1mogat\u00e1sok folyamatosak, hiszen a korm\u00e1ny c\u00e9lja, hogy mindenkinek legyen munk\u00e1ja Magyarorsz\u00e1gon - mondta.\nBod\u00f3 S\u00e1ndor k\u00f6z\u00f6lte, a hazai els\u0151dleges munkaer\u0151piacon foglalkoztatottak\u00e9 4 milli\u00f3 450 ezer f\u00f6l\u00e9 emelkedett. A munkan\u00e9lk\u00fclis\u00e9g a j\u00e1rv\u00e1ny el\u0151tti szintre szorult vissza, a tavaly j\u00faniusi m\u00e9lypont \u00f3ta mintegy 120 ezerrel cs\u00f6kkent az \u00e1ll\u00e1skeres\u0151k sz\u00e1ma.\nAz int\u00e9zked\u00e9sek sora folytat\u00f3dik, a jelenleg is fut\u00f3 V\u00e1llalkoz\u00e1sok munkaer\u0151-t\u00e1mogat\u00e1sa program m\u00e1r t\u00f6bb mint 20 ezer regisztr\u00e1lt \u00e1ll\u00e1skeres\u0151t juttatott vissza a munkaer\u0151piacra. Az \u00d6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ra pedig m\u00e1r csaknem 75 ezer ig\u00e9nyl\u00e9st ny\u00fajtottak be - mondta, majd megjegyezte: a korm\u00e1ny gazdas\u00e1gpolitik\u00e1ja \u00fajra beigazol\u00f3dott, mik\u00f6zben a baloldal folyamatosan t\u00e1madja azt.\nAz \u00e1llamtitk\u00e1r r\u00e1mutatott, Magyarorsz\u00e1g tov\u00e1bbra is a gazdas\u00e1gi n\u00f6veked\u00e9s p\u00e1ly\u00e1j\u00e1n halad. A gazdas\u00e1g \u00fajraind\u00edt\u00e1sa pedig a b\u00e9rek tov\u00e1bbi emelked\u00e9s\u00e9t is garant\u00e1lja.\nA b\u00e9rek n\u00f6veked\u00e9se 2010 \u00f3ta folyamatos, az\u00f3ta t\u00f6bb mint dupl\u00e1j\u00e1ra emelkedett a minim\u00e1lb\u00e9r \u00e9s a szakmunk\u00e1s b\u00e9rminimum - k\u00f6z\u00f6lte Bod\u00f3 S\u00e1ndor.\n\nMTI\n\n"}]