[{"date": "2021-08-26 15:10", "url": "https://koronavirus.gov.hu/cikkek/szijjarto-magyar-gazdasagi-sikerek-alapjat-versenykepes-innovativ-vallalatok-jelentik", "h1": "Szijj\u00e1rt\u00f3: a magyar gazdas\u00e1gi sikerek alapj\u00e1t a versenyk\u00e9pes, innovat\u00edv v\u00e1llalatok jelentik", "body": "\nA koronav\u00edrus-j\u00e1rv\u00e1ny gazdas\u00e1gi hat\u00e1sainak enyh\u00edt\u00e9s\u00e9t c\u00e9lz\u00f3 magyar int\u00e9zked\u00e9sek siker\u00e9nek egyik fontos alapj\u00e1t azok a hazai v\u00e1llalatok jelentik, amelyek k\u00e9pesek gyorsan alkalmazkodni a megv\u00e1ltozott k\u00f6r\u00fclm\u00e9nyekhez - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a Continest Technologies Zrt. sz\u00e9kesfeh\u00e9rv\u00e1ri gy\u00e1ravat\u00f3 \u00fcnneps\u00e9g\u00e9n.\n\n\nAz innovat\u00edv, \u00f6sszecsukhat\u00f3 kont\u00e9nereket gy\u00e1rt\u00f3 c\u00e9g \u00fczem\u00e9nek megnyit\u00e1sakor Szijj\u00e1rt\u00f3 P\u00e9ter az \u00e1ltala vezetett t\u00e1rca k\u00f6zlem\u00e9nye szerint kiemelte, hogy a magyar eg\u00e9szs\u00e9g\u00fcgyi \u00e9s gazdas\u00e1gi v\u00e1lasz eur\u00f3pai \u00e9s glob\u00e1lis \u00f6sszehasonl\u00edt\u00e1sban is a legsikeresebbek k\u00f6z\u00f6tt volt. P\u00e9ldak\u00e9nt eml\u00edtette, hogy tavaly megd\u0151lt a beruh\u00e1z\u00e1si rekord az orsz\u00e1gban.\nAl\u00e1h\u00fazta, a sikeres gazdas\u00e1gi v\u00e1lasz egyik fontos alapja, hogy m\u00e1ra sz\u00e1mos olyan v\u00e1llalat m\u0171k\u00f6dik Magyarorsz\u00e1gon, amely dikt\u00e1lni tudja az \u00faj k\u00f6r\u00fclm\u00e9nyek kialakul\u00e1s\u00e1nak \u00fctem\u00e9t.\n\u00a0\u00a0\u00a0\u00a0A Continest beruh\u00e1z\u00e1s\u00e1r\u00f3l sz\u00f3lva elmondta, hogy az \u00faj gy\u00e1regys\u00e9g 680 milli\u00f3 forintos \u00e9rt\u00e9ket k\u00e9pvisel \u00e9s 40 \u00faj munkahelyet teremt Sz\u00e9kesfeh\u00e9rv\u00e1ron, ahol 2200 kont\u00e9nert tudnak majd legy\u00e1rtani \u00e9vente. Szijj\u00e1rt\u00f3 P\u00e9ter kiemelte, hogy a Continest kont\u00e9nereinek felhaszn\u00e1l\u00e1sa egyre n\u00f6vekszik az eg\u00e9szs\u00e9gi \u00e9s a v\u00e9delmi iparban, illetve a rendezv\u00e9nyeken, egyebek mellett Izraelbe is sz\u00e1ll\u00edtanak bunkereket a terrorist\u00e1k rak\u00e9tat\u00e1mad\u00e1sai el\u0151l mened\u00e9ket keres\u0151k sz\u00e1m\u00e1ra.\n\u00a0\u00a0\u00a0\u00a0A hazai fejleszt\u00e9s\u0171 kont\u00e9nerek ideiglenes sz\u00e1ll\u00e1sk\u00e9nt, irodak\u00e9nt, els\u0151seg\u00e9lyny\u00fajt\u00e1s c\u00e9lj\u00e1b\u00f3l, \u0151rhelyk\u00e9nt vagy rakt\u00e1rk\u00e9nt egyar\u00e1nt hasznos\u00edthat\u00f3k. A koronav\u00edrus-j\u00e1rv\u00e1ny els\u0151 hull\u00e1ma idej\u00e9n Budapesten mind\u00f6ssze 3 \u00f3ra alatt telep\u00edtett\u00e9k \u00e9s helyezt\u00e9k \u00fczembe az els\u0151, ilyen technol\u00f3gi\u00e1n alapul\u00f3 mintav\u00e9teli pontot.\n\u00a0\u00a0\u00a0\u00a0A miniszter v\u00e9gezet\u00fcl kijelentette, hogy a beruh\u00e1z\u00e1s \u00fajabb l\u00e9p\u00e9s annak ir\u00e1ny\u00e1ba, hogy a magyar gazdas\u00e1gi n\u00f6veked\u00e9s \u00e9v v\u00e9g\u00e9re el\u00e9rje az 5,5 sz\u00e1zal\u00e9kot, aminek nyom\u00e1n a korm\u00e1ny a vissza tudja majd adni a gyermekes csal\u00e1dok szem\u00e9lyi j\u00f6vedelemad\u00f3j\u00e1t.\n\nMTI 2021. augusztus 26.\n\n"}]