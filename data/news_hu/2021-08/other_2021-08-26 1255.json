[{"date": "2021-08-26 12:55", "url": "https://koronavirus.gov.hu/cikkek/palkovics-magyarorszag-az-elsok-kozott-labalt-ki-valsagbol", "h1": "Palkovics: Magyarorsz\u00e1g az els\u0151k k\u00f6z\u00f6tt l\u00e1balt ki a v\u00e1ls\u00e1gb\u00f3l", "body": "\nA sikeres j\u00e1rv\u00e1nykezel\u00e9s nyom\u00e1n Magyarorsz\u00e1g az els\u0151k k\u00f6z\u00f6tt l\u00e1balt ki a v\u00e1ls\u00e1gb\u00f3l - jelentette ki Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter Az \u00f6szt\u00f6nz\u0151 \u00e1llam - a magyar gazdas\u00e1g \u00fajraind\u00edt\u00e1sa 2021. c\u00edmmel rendezett konferenci\u00e1n.\n\nMik\u00f6zben a becsl\u00e9sek szerint a vil\u00e1ggazdas\u00e1g csak 2022 v\u00e9g\u00e9re \u00e9ri el a v\u00e1ls\u00e1g el\u0151tti teljes\u00edtm\u00e9ny\u00e9t, a magyar gazdas\u00e1gban el\u0151\u00e1ll\u00edtott \u00e9rt\u00e9k m\u00e1r 2021 m\u00e1sodik negyed\u00e9v\u00e9ben meghaladta a v\u00e1ls\u00e1g el\u0151tti szintet - hangs\u00falyozta.\nEml\u00e9keztetett arra, hogy az el\u0151z\u0151 \u00e9v hasonl\u00f3 id\u0151szak\u00e1hoz k\u00e9pest a m\u00e1sodik negyed\u00e9vben 17,7 sz\u00e1zal\u00e9kkal n\u0151tt a GDP, amivel meghaladta a v\u00e1ls\u00e1g el\u0151tti m\u00e9rt\u00e9ket. Ez pedig a harmadik lejobb teljes\u00edtm\u00e9nyt jelenti az Eur\u00f3pai Uni\u00f3 tag\u00e1llamainak sor\u00e1ban. Szint\u00e9n er\u0151s\u00edti a gazdas\u00e1got az uni\u00f3ban a m\u00e1sodik legmagasabb ar\u00e1ny\u00fa, 39,8 sz\u00e1zal\u00e9kos beruh\u00e1z\u00e1si r\u00e1ta.\nA rekordmagas n\u00f6veked\u00e9s nyom\u00e1n pedig jelent\u0151sen, a kor\u00e1bbi GDP-ar\u00e1nyos 81 sz\u00e1zal\u00e9kr\u00f3l 77,6 sz\u00e1zal\u00e9kra cs\u00f6kkent az \u00e1llamad\u00f3ss\u00e1g m\u00e9rt\u00e9ke - f\u0171zte hozz\u00e1.\nUgyanakkor - folytatta - a munkahelyv\u00e9delmi int\u00e9zked\u00e9seknek k\u00f6sz\u00f6nhet\u0151en 2021 j\u00falius\u00e1ban m\u00e1r 4 692 000-en dolgoztak Magyarorsz\u00e1gon, vagyis t\u00f6bben, mint valaha.\nEzzel p\u00e1rhuzamos a munkaer\u0151piac \u00e1trendez\u0151d\u00f6tt a magasabb hozz\u00e1adott \u00e9rt\u00e9k\u0171 tev\u00e9kenys\u00e9gek ir\u00e1ny\u00e1ba; p\u00e9ld\u00e1ul mik\u00f6zben a feldolgoz\u00f3iparban 4,2 sz\u00e1zal\u00e9kkal cs\u00f6kkent, addig a tudom\u00e1nyos m\u0171szaki tev\u00e9kenys\u00e9g ter\u00fclet\u00e9n 11 sz\u00e1zal\u00e9kkal, az infokommunik\u00e1ci\u00f3ban pedig 20 sz\u00e1zal\u00e9kkal n\u0151tt a foglalkoztatottak sz\u00e1ma - sorolta.\nMindennek nyom\u00e1n a 4 sz\u00e1zal\u00e9kos munkan\u00e9lk\u00fclis\u00e9gi r\u00e1ta a hatodik legjobb \u00e9rt\u00e9k az Eur\u00f3pai Uni\u00f3ban - tette hozz\u00e1.\nA miniszter szerint mindez a tud\u00e1s- \u00e9s munkaalap\u00fa, vagyis a nem seg\u00e9lyalap\u00fa v\u00e1ls\u00e1gkezel\u00e9snek k\u00f6sz\u00f6nhet\u0151, aminek a munkahelyek meg\u0151rz\u00e9se, a kiemelt \u00e1gazatok \u00e9s a v\u00e1llalkoz\u00e1sok meger\u0151s\u00edt\u00e9se, illetve a csal\u00e1dok \u00e9s nyugd\u00edjak megv\u00e9d\u00e9se volt a c\u00e9lja.\nA t\u00f6bbi k\u00f6z\u00f6tt 2020-ban 918 milli\u00e1rd forintnyi beruh\u00e1z\u00e1st\u00e1mogat\u00e1si program ind\u00edt\u00e1s\u00e1r\u00f3l sz\u00fcletett d\u00f6nt\u00e9s, amelynek nyom\u00e1n k\u00f6zel 2000 milli\u00e1rd forintnyi beruh\u00e1z\u00e1s val\u00f3sult meg, illetve a meghirdetett hitel- \u00e9s garanciaprogramok leszerz\u0151d\u00f6tt \u00e1llom\u00e1nya meghaladta az 5000 milli\u00e1rd forintot.\nA gazdas\u00e1g-\u00fajraind\u00edt\u00e1si akci\u00f3terv r\u00e9szei pedig a t\u00f6bbi k\u00f6z\u00f6tt a 25 \u00e9vesn\u00e9l fiatalabbak j\u00f6vedelemad\u00f3-mentess\u00e9ge, a 10 milli\u00f3 forintos kamatmentes kisv\u00e1llalkoz\u00f3i k\u00f6lcs\u00f6n, a 13. havi nyugd\u00edj vissza\u00e9p\u00edt\u00e9se, a lak\u00e1s\u00e9p\u00edt\u00e9s \u00e1fatartalm\u00e1nak 5 sz\u00e1zal\u00e9kra cs\u00f6kkent\u00e9se, a lak\u00e1sfel\u00faj\u00edt\u00e1s-t\u00e1mogat\u00e1si program \u00e9s a hitelmorat\u00f3rium meghosszabb\u00edt\u00e1sa - ismertette\u00a0Palkovics\u00a0L\u00e1szl\u00f3.\nParragh L\u00e1szl\u00f3, a Magyar Kereskedelmi \u00e9s Iparkamara eln\u00f6ke azt mondta: a kamara t\u00e1mogatja azt a P\u00e9nz\u00fcgyminiszt\u00e9rium \u00e1ltal k\u00e9pviselt gazdas\u00e1gpolitik\u00e1t, amely a gazdas\u00e1g \u00e9l\u00e9nk\u00edt\u00e9s\u00e9nek j\u00f6vedelm\u00e9b\u0151l k\u00edv\u00e1nja egyens\u00falyba hozni az \u00e1llamh\u00e1ztart\u00e1st.\n\u00dagy v\u00e9lekedett, hogy a gyeng\u00fcl\u0151 forint\u00e1rfolyam nem \u00f6szt\u00f6nzi a v\u00e1llalati versenyk\u00e9sess\u00e9g er\u0151s\u00edt\u00e9s\u00e9t, mert a gyeng\u00fcl\u0151 \u00e1rfolyam mellett az export \u00fagyis megy mag\u00e1t\u00f3l.\nV\u00e9lem\u00e9nye szerint a Magyar Nemzeti Bank t\u00falzott optimizmussal \u00e9rt\u00e9keli az infl\u00e1ci\u00f3s p\u00e1lya kock\u00e1zat\u00e1t.\nArr\u00f3l is sz\u00f3lt, hogy a v\u00e1ls\u00e1gnak voltak pozit\u00edv hat\u00e1sai is. A c\u00e9gek j\u00f3 r\u00e9sze r\u00e1j\u00f6tt, hogy a home office a hat\u00e9konys\u00e1g n\u00f6vel\u00e9s\u00e9t szolg\u00e1lja, a glob\u00e1lis ell\u00e1t\u00e1si l\u00e1ncok megszakad\u00e1sa miatt fel\u00e9rt\u00e9kel\u0151dtek a helyi besz\u00e1ll\u00edt\u00f3k, feler\u0151s\u00f6d\u00f6tt a stabilabb v\u00e1llalati gazd\u00e1lkod\u00e1s ig\u00e9nye \u00e9s a r\u00f6vid t\u00e1v\u00fa kock\u00e1zatv\u00e1llal\u00e1ssal szemben el\u0151t\u00e9rbe ker\u00fclt a strat\u00e9giai tervez\u00e9s.\nDomokos L\u00e1szl\u00f3 az \u00c1llami Sz\u00e1mvev\u0151sz\u00e9k eln\u00f6ke azt hangs\u00falyozta, hogy a sikeres v\u00e1ls\u00e1gkezel\u00e9s kulcsa a min\u0151s\u00e9gi k\u00f6zp\u00e9nzk\u00f6lt\u00e9s.\nSzerinte a 2010 \u00e9s 2019 k\u00f6z\u00f6tti kiegyens\u00falyozott \u00e1llamh\u00e1ztart\u00e1si gazd\u00e1lkod\u00e1s teremtette meg a felt\u00e9tel\u00e9t a v\u00e1ls\u00e1g idej\u00e9n a jelent\u0151sebb \u00e1llami p\u00e9nz\u00fcgyi intervenci\u00f3nak, illetve a vesz\u00e9lyhelyzeti t\u00f6rv\u00e9ny megteremtette a k\u00f6lts\u00e9gvet\u00e9si forr\u00e1sok gyors \u00e1tcsoportos\u00edt\u00e1s\u00e1nak lehet\u0151s\u00e9g\u00e9t is.\nUgyanakkor az \u00f6szt\u00f6nz\u0151 \u00e1llam feladata a gazdas\u00e1g dinamiz\u00e1l\u00e1s\u00e1nak seg\u00edt\u00e9se. Ugyanis ez min\u00e9l sikeresebb, ann\u00e1l ink\u00e1bb lehet\u0151v\u00e9 v\u00e1lik a k\u00f6lts\u00e9gvet\u00e9si intervenci\u00f3 visszah\u00faz\u00f3d\u00e1sa - mondta Domokos L\u00e1szl\u00f3.\n\n\n\nMTI\n\n"}]