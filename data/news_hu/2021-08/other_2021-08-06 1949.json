[{"date": "2021-08-06 19:49", "url": "https://koronavirus.gov.hu/cikkek/kormanyrendelet-szabalyozza-mely-esetekben-ingyenes-pcr-teszt-muteti-beavatkozas-elott", "h1": "Korm\u00e1nyrendelet szab\u00e1lyozza mely esetekben ingyenes a PCR teszt m\u0171t\u00e9ti beavatkoz\u00e1s el\u0151tt", "body": "\nMagyarorsz\u00e1gon a koronav\u00edrus elleni v\u00e9d\u0151olt\u00e1s ingyenes, minden olt\u00e1sb\u00f3l megfelel\u0151 mennyis\u00e9g \u00e1ll rendelkez\u00e9sre. A jelenlegi szab\u00e1lyoz\u00e1s szerint az eg\u00e9szs\u00e9g\u00fcgyi ell\u00e1t\u00e1sban halaszthat\u00f3 m\u0171t\u00e9tek eset\u00e9ben nem sz\u00fcks\u00e9ges a PCR teszt annak, aki beoltatta mag\u00e1t vagy 4 h\u00f3napon bel\u00fcl \u00e1tesett a koronav\u00edrus fert\u0151z\u00e9sen.\n\n\nA korm\u00e1ny \u00e1ll\u00e1spontja szerint, mivel minden magyar \u00e1llampolg\u00e1r ingyenesen veheti fel a koronav\u00edrus elleni v\u00e9d\u0151olt\u00e1st, ez\u00e9rt semmi sem indokolja, hogy az ad\u00f3fizet\u0151 magyar emberek \u00e1llj\u00e1k azoknak a halaszthat\u00f3 m\u0171t\u00e9t el\u0151tt \u00e1ll\u00f3 betegeknek a PCR teszt k\u00f6lts\u00e9geit, akikn\u00e9l a teszt elv\u00e9gz\u00e9s\u00e9re kiz\u00e1r\u00f3lag az\u00e9rt van sz\u00fcks\u00e9g, mert szabad akaratukb\u00f3l nem \u00e9ltek az olt\u00e1s lehet\u0151s\u00e9g\u00e9vel. Ez al\u00f3l azonban t\u00f6bb eset is kiv\u00e9telt jelenthet. Az ombudsmani egyet\u00e9rt\u00e9ssel b\u00edr\u00f3 korm\u00e1nyrendeleti szab\u00e1lyoz\u00e1s tartalmazza, hogy a PCR teszt t\u00e9r\u00edt\u00e9smentesen illeti meg azokat a betegeket, akikn\u00e9l felmer\u00fcl a fert\u0151z\u00e9s gyan\u00faja, azokat, akik m\u0171t\u00e9tre szorul\u00f3 kisgyermek\u00fcket k\u00eds\u00e9rik a k\u00f3rh\u00e1zba \u00e9s nem \u00e9ltek az olt\u00e1s lehet\u0151s\u00e9g\u00e9vel, azokat a betegeket akik tizennyolcadik \u00e9let\u00e9v\u00fcket nem t\u00f6lt\u00f6tt\u00e9k be, valamint t\u00e9r\u00edt\u00e9smentes a PCR-teszt annak is, aki \u00f6nhib\u00e1j\u00e1n k\u00edv\u00fcl nem vehette fel az olt\u00e1st. A r\u00e9szletek a hamarosan megjelen\u0151 k\u00f6zl\u00f6nyben lesznek olvashat\u00f3ak.\n\nKorm\u00e1nyzati T\u00e1j\u00e9koztat\u00e1si K\u00f6zpont\n\n\u00a0\n\n"}]