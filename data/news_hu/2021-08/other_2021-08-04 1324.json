[{"date": "2021-08-04 13:24", "url": "https://koronavirus.gov.hu/cikkek/tallai-andras-kormany-ujrainditotta-gazdasagot-es-ennek-magyar-csaladok-lesznek-nyertesei", "h1": "T\u00e1llai Andr\u00e1s: a korm\u00e1ny \u00fajraind\u00edtotta a gazdas\u00e1got, \u00e9s ennek a magyar csal\u00e1dok lesznek a nyertesei", "body": "\nA korm\u00e1ny \u00fajraind\u00edtotta a gazdas\u00e1got, \u00e9s ennek a magyar csal\u00e1dok lesznek a nyertesei - mondta T\u00e1llai Andr\u00e1s Mez\u0151k\u00f6vesden sajt\u00f3t\u00e1j\u00e9koztat\u00f3n, szerd\u00e1n.\n\n\nA P\u00e9nz\u00fcgyminiszt\u00e9rium parlamenti \u00e1llamtitk\u00e1ra hangs\u00falyozta: a koronav\u00edrus j\u00e1rv\u00e1ny megt\u00e1madta a gazdas\u00e1got is, \u00e9s vesz\u00e9lybe sodorta mindazokat az eredm\u00e9nyeket, amelyeket 2010 \u00f3ta el\u00e9rt az orsz\u00e1g. R\u00e1mutatott: t\u00edz \u00e9vvel ezel\u0151tt is a nemzeti\u00a0\u00a0\u00e9rdekeket k\u00f6vetkezetesen \u00e9rv\u00e9nyes\u00edt\u0151 gazdas\u00e1gpolitik\u00e1val tudta kivezetni az orsz\u00e1got a v\u00e1ls\u00e1gb\u00f3l a korm\u00e1ny, \u00e9s \"most is ezzel gy\u0151zt\u00fck le a v\u00e1ls\u00e1got\".\n\u00a0\u00a0\u00a0\u00a0A politikus eml\u00e9keztetett arra, hogy 2010 \u00f3ta hatalmas gazdas\u00e1gi fordulatot hajtott v\u00e9gre a korm\u00e1ny, n\u00f6veked\u00e9si p\u00e1ly\u00e1ra \u00e1llt a magyar gazdas\u00e1g, \u00e9s a sikeres v\u00e1ls\u00e1gkezel\u00e9snek k\u00f6sz\u00f6nhet\u0151en tov\u00e1bbra is a n\u00f6veked\u00e9si p\u00e1ly\u00e1n \u00e1ll.\n\u00a0\u00a0\u00a0\u00a0R\u00e1mutatott: a gazdas\u00e1gi n\u00f6veked\u00e9st eddig is a magyar csal\u00e1dokra ford\u00edtott\u00e1k vissza, az elm\u00falt \u00e9vekben cs\u00f6kkentett\u00e9k a munk\u00e1t terhel\u0151 ad\u00f3kat, \u00e9s folyamatosan b\u0151v\u00edtett\u00e9k a csal\u00e1di ad\u00f3kedvezm\u00e9nyt.\n\u00a0\u00a0\u00a0\u00a0T\u00e1llai Andr\u00e1s felid\u00e9zte, hogy a Fidesz vezette korm\u00e1ny egyik els\u0151 int\u00e9zked\u00e9se volt a csal\u00e1di ad\u00f3kedvezm\u00e9ny bevezet\u00e9se, majd az elm\u00falt \u00e9vekben folyamatosan b\u0151v\u00fclt a gyermeket nevel\u0151 sz\u00fcl\u0151knek j\u00e1r\u00f3 ad\u00f3kedvezm\u00e9nyek k\u00f6re, \u00f6sszege. Kiemelte: az id\u00e9n hagyja az \u00e1llam az eddigi legnagyobb \u00f6sszeget a csal\u00e1dokn\u00e1l, a P\u00e9nz\u00fcgyminiszt\u00e9rium sz\u00e1m\u00edt\u00e1sai szerint 2021-ben 380 milli\u00e1rd forint marad t\u00f6bb mint egymilli\u00f3 csal\u00e1dn\u00e1l.\u00a0\u00a0\n\u00a0\u00a0\u00a0\u00a0Az \u00e1llamtitk\u00e1r lesz\u00f6gezte: a korm\u00e1ny csal\u00e1dt\u00e1mogat\u00f3 politik\u00e1j\u00e1t m\u00e9g a koronav\u00edrus-v\u00e1ls\u00e1g sem tudta fel\u00fcl\u00edrni.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt a n\u00e9gygyermekes any\u00e1k kedvezm\u00e9ny\u00e9r\u0151l is. Elmondta: azoknak a n\u0151knek, akiknek n\u00e9gy vagy t\u00f6bb gyermek\u00fck van, egyetlen fill\u00e9r szem\u00e9lyi j\u00f6vedelemad\u00f3t sem kell fizetni\u00fck a j\u00f6vedelm\u00fck ut\u00e1n. A mintegy 45 ezer nagycsal\u00e1dos anya \u00e9vente \u00f6sszess\u00e9g\u00e9ben t\u00f6bb mint 20 milli\u00e1rd forintot sp\u00f3rol.\n\u00a0\u00a0\u00a0\u00a0Meger\u0151s\u00edtette, hogy az ad\u00f3k\u00f6nny\u00edt\u00e9sek folytat\u00f3dnak j\u00f6v\u0151re is, a 25 \u00e9v alatti fiatalok az \u00e1tlagkeresetig mentes\u00fclnek az szja megfizet\u00e9se al\u00f3l, az ad\u00f3mentess\u00e9g \u00f6sszess\u00e9g\u00e9ben \u00e9vente 140 milli\u00e1rd forintot hagy a fiatalokn\u00e1l.\n\u00a0\u00a0\u00a0\u00a0T\u00e1llai Andr\u00e1s hangs\u00falyozta: a j\u00e1rv\u00e1ny kezdete \u00f3ta a kabinet gazdas\u00e1gv\u00e9delmi \u00e9s a gazdas\u00e1gi n\u00f6veked\u00e9st er\u0151s\u00edt\u0151 int\u00e9zked\u00e9seket hozott, \u00fajraind\u00edtott\u00e1k a gazdas\u00e1got, \u00e9s ennek a magyar csal\u00e1dok lesznek a nyertesei. \"Most is az a c\u00e9lunk, hogy a gazdas\u00e1gi n\u00f6veked\u00e9s eredm\u00e9nyeit a magyar emberek is \u00e9rezz\u00e9k az \u00e9let\u00fckben, a gyermekeseket tov\u00e1bbra is kiemelten szeretn\u00e9nk t\u00e1mogatni\" - fogalmazott.\n\u00a0\u00a0\u00a0\u00a0A korm\u00e1ny terve az, hogy ha siker\u00fcl a gazdas\u00e1gi n\u00f6veked\u00e9st 5,5 sz\u00e1zal\u00e9k f\u00f6l\u00e9 emelni, akkor a gyermeket nevel\u0151 sz\u00fcl\u0151knek visszafizetik az id\u00e9n befizetett ad\u00f3jukat az \u00e1tlagb\u00e9r szintj\u00e9ig - mondta T\u00e1llai Andr\u00e1s. Hozz\u00e1tette: ehhez a lakoss\u00e1g v\u00e9lem\u00e9ny\u00e9t is v\u00e1rj\u00e1k a nemzeti konzult\u00e1ci\u00f3ban.\n\nMTI 2021. augusztus 4.\n\n"}]