[{"date": "2021-08-14 16:12", "url": "https://koronavirus.gov.hu/cikkek/papp-karoly-polgarorok-jarvany-alatt-nelkulozhetetlen-segitseget-nyujtottak", "h1": "Papp K\u00e1roly: a polg\u00e1r\u0151r\u00f6k a j\u00e1rv\u00e1ny alatt is n\u00e9lk\u00fcl\u00f6zhetetlen seg\u00edts\u00e9get ny\u00fajtottak", "body": "\nA polg\u00e1r\u0151r\u00f6k a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben is n\u00e9lk\u00fcl\u00f6zhetetlen seg\u00edts\u00e9get ny\u00fajtottak: a vesz\u00e9lyhelyzeti int\u00e9zked\u00e9sek betart\u00e1s\u00e1nak ellen\u0151rz\u00e9s\u00e9ben \u00e9s karitat\u00edv feladatok ell\u00e1t\u00e1s\u00e1ban - mondta Papp K\u00e1roly, a Bel\u00fcgyminiszt\u00e9rium belbiztons\u00e1gi \u00e1llamtitk\u00e1ra a polg\u00e1r\u0151rs\u00e9g 30 \u00e9ves fenn\u00e1ll\u00e1s\u00e1t \u00fcnnepl\u0151 Orsz\u00e1gos Polg\u00e1r\u0151rnapon szombaton M\u00f3rahalmon.\n\nAz \u00e1llamtitk\u00e1r hangs\u00falyozta: a polg\u00e1r\u0151rs\u00e9g gyorsan reag\u00e1l a kih\u00edv\u00e1sokra, a v\u00e1ltoz\u00e1sokra, s a hat\u00e1r\u0151rizetben a j\u00f6v\u0151ben is sz\u00e1m\u00edtanak a szolg\u00e1latukra. Az orsz\u00e1g ugyanis az elm\u00falt 10 \u00e9v m\u00e1sodik legmagasabb illeg\u00e1lis migr\u00e1ci\u00f3s hull\u00e1m\u00e1val, embercsemp\u00e9sz tev\u00e9kenys\u00e9g\u00e9vel szembes\u00fcl - tette hozz\u00e1. Majd kifejtette: \"Afganiszt\u00e1nban a NATO-er\u0151k kivon\u00e1sa k\u00f6vetkezt\u00e9ben kialakult helyzet v\u00e1rhat\u00f3an tov\u00e1bb er\u0151s\u00edti a migr\u00e1ci\u00f3s nyom\u00e1st a nyugat-balk\u00e1ni \u00fatvonalon\".\nAz esem\u00e9nyen felolvast\u00e1k Orb\u00e1n Viktor minisztereln\u00f6k k\u00f6sz\u00f6nt\u0151 level\u00e9t. A korm\u00e1nyf\u0151 a level\u00e9ben hangs\u00falyozta: \"aligha van a haza szolg\u00e1lat\u00e1nak \u00f6nzetlenebb m\u00f3dja, mint amikor valaki saj\u00e1t d\u00f6nt\u00e9se szerint, saj\u00e1t idej\u00e9b\u0151l, mindenf\u00e9le anyagi ellent\u00e9telez\u00e9s n\u00e9lk\u00fcl v\u00e9di honfit\u00e1rsai biztons\u00e1g\u00e1t\".\nOrb\u00e1n Viktor a level\u00e9ben felid\u00e9zte, hogy harminc \u00e9vvel ezel\u0151tt m\u00e9g alacsony volt a bizalom az emberekben a rendv\u00e9delmi szervezetek ir\u00e1nt. Az apr\u00f3 helyi egyes\u00fcletekb\u0151l orsz\u00e1gos mozgalomm\u00e1 n\u00f6vekv\u0151 magyar polg\u00e1r\u0151rs\u00e9gnek azonban siker\u00fclt bizony\u00edtania, hogy nem csak a saj\u00e1t telep\u00fcl\u00e9s\u00fck\u00f6n \u00e9l\u0151k biztons\u00e1g\u00e1ra tud vigy\u00e1zni, hanem amikor a sz\u00fcks\u00e9g \u00fagy hozza, a polg\u00e1r\u0151r\u00f6k meg\u00e1llj\u00e1k hely\u00fcket az orsz\u00e1gos szint\u0171 v\u00e9dekez\u00e9sben \u00e9s a k\u00e1relh\u00e1r\u00edt\u00e1sban is.\nA lev\u00e9lben Orb\u00e1n Viktor kifejtette: 2011-ben a korm\u00e1ny a munk\u00e1juk elismer\u00e9sek\u00e9nt terjesztette be a polg\u00e1r\u0151rs\u00e9gr\u0151l \u00e9s a polg\u00e1r\u0151ri tev\u00e9kenys\u00e9gr\u0151l sz\u00f3l\u00f3 t\u00f6rv\u00e9nyt \u00e9s nyilv\u00e1n\u00edtotta j\u00fanius 27-\u00e9t a polg\u00e1r\u0151ri szolg\u00e1lat napj\u00e1v\u00e1. Orb\u00e1n Viktor a k\u00f6sz\u00f6nt\u0151j\u00e9ben \u00fagy fogalmazott: \"az az\u00f3ta eltelt \u00e9vek meger\u0151s\u00edtett\u00e9k, hogy j\u00f3 d\u00f6nt\u00e9s volt a magyar polg\u00e1r\u0151rs\u00e9g meger\u0151s\u00edt\u00e9se, hiszen j\u00f6hetett \u00e1rv\u00edz, n\u00e9pv\u00e1ndorl\u00e1s, koronav\u00edrus-j\u00e1rv\u00e1ny, \u00d6n\u00f6kre mindig lehetett sz\u00e1m\u00edtani\".\n\"Haz\u00e1nk nev\u00e9ben szeretn\u00e9m megk\u00f6sz\u00f6nni, hogy az elm\u00falt 3 \u00e9vtizedben a falvaink \u00e9s v\u00e1rosaink biztons\u00e1g\u00e1nak \u0151rz\u00e9s\u00e9t\u0151l a hat\u00e1rv\u00e9delemig mindig seg\u00edtett\u00e9k a rend\u0151rs\u00e9g \u00e9s a honv\u00e9ds\u00e9g munk\u00e1j\u00e1t\" - fogalmazott Orb\u00e1n Viktor.\nK\u00f6sz\u00f6nt\u0151j\u00e9ben a minisztereln\u00f6k arra is r\u00e1mutatott, hogy ennek a szolg\u00e1latnak a tov\u00e1bbi elismer\u00e9se \u00e9s t\u00e1mogat\u00e1sa \u00e9rdek\u00e9ben a Bel\u00fcgyminiszt\u00e9riumon kereszt\u00fcl az elm\u00falt \u00e9vekben folyamatosan kiemelt k\u00f6lts\u00e9gvet\u00e9si forr\u00e1st biztos\u00edtottak az Orsz\u00e1gos Polg\u00e1r\u0151r Sz\u00f6vets\u00e9gnek, j\u00f6v\u0151re pedig megemelt \u00f6sszeggel seg\u00edtik \u0151ket c\u00e9ljaik el\u00e9r\u00e9s\u00e9ben.\nPapp K\u00e1roly \u00e1llamtitk\u00e1r is kiemelte, hogy a k\u00f6zponti k\u00f6lts\u00e9gvet\u00e9s az elm\u00falt \u00e9vekben jelent\u0151sen n\u00f6velte a polg\u00e1r\u0151r szervezetek anyagi t\u00e1mogat\u00e1s\u00e1t: m\u00edg ez az \u00f6sszeg 2010-ben 715 milli\u00f3 forint volt, 2014 \u00f3ta meghaladta az 1 milli\u00e1rd forintot. A koronav\u00edrus-j\u00e1rv\u00e1nyra tekintettel pedig Pint\u00e9r S\u00e1ndor bel\u00fcgyminiszter el\u0151terjeszt\u00e9s\u00e9re, a korm\u00e1ny id\u00e9n tov\u00e1bbi 100 milli\u00f3 forintot, 2022-t\u0151l pedig 200 milli\u00f3 forint t\u00f6bblett\u00e1mogat\u00e1st biztos\u00edt a polg\u00e1r\u0151rs\u00e9g sz\u00e1m\u00e1ra.\nS\u00e1ndor Zsolt vez\u00e9r\u0151rnagy, a Magyar Honv\u00e9ds\u00e9g parancsnok\u00e1nak helyettese a polg\u00e1r\u0151ri szolg\u00e1lat jelent\u0151s\u00e9g\u00e9t m\u00e9ltatva elmondta: katasztr\u00f3fahelyzet eset\u00e9n van 65 ezer olyan f\u00e9rfi, n\u0151, fiatal \u00e9s id\u0151s, aki \u00f6nk\u00e9nt v\u00e1llalja a nemzet szolg\u00e1lat\u00e1t.\nT\u00far\u00f3s Andr\u00e1s, az Orsz\u00e1gos Polg\u00e1r\u0151r Sz\u00f6vets\u00e9g eln\u00f6ke az \u00fcnneps\u00e9gen arra h\u00edvta fel a figyelmet, hogy az 1991-ben alap\u00edtott polg\u00e1r\u0151rs\u00e9g eur\u00f3pai h\u00edr\u0171 lett, napjainkban pedig a k\u00f6zbiztons\u00e1g v\u00e9delm\u00e9ben n\u00e9lk\u00fcl\u00f6zhetetlenn\u00e9 v\u00e1lt.\nKiss-Rig\u00f3 L\u00e1szl\u00f3, a Szeged-csan\u00e1di Egyh\u00e1zmegye megy\u00e9s p\u00fcsp\u00f6ke meg\u00e1ldotta az Orsz\u00e1gos Polg\u00e1r\u0151rnapon esk\u00fct tett fiatal polg\u00e1r\u0151r\u00f6ket \u00e9s a r\u00e9sztvev\u0151ket egyar\u00e1nt.\n\u00a0Az esem\u00e9nyen adt\u00e1k \u00e1t a Szent Gy\u00f6rgy \u00c9rdemjelet, a K\u00f6z Szolg\u00e1lat\u00e1\u00e9rt \u00c9rdemjel Arany, Ez\u00fcst \u00e9s Bronz Fokozat\u00e1t, a Hadik Andr\u00e1s Szablya eml\u00e9kt\u00e1rgyat, valamint a Kop\u00e1csi S\u00e1ndor Polg\u00e1r\u0151r \u00c9rdemrendet \u00e9s a Szent L\u00e1szl\u00f3 \u00c9rmet, illetve a Polg\u00e1r\u0151r \u00c9rdemkereszt Arany Fokozat\u00e1t \u00e9s a Posta Biztons\u00e1ga \u00c9rmet. Mindezek mellett az Orsz\u00e1gos Polg\u00e1r\u0151rnap alkalm\u00e1b\u00f3l t\u00f6bben miniszteri dics\u00e9retben \u00e9s eml\u00e9kt\u00e1rgy-jutalomban r\u00e9szes\u00fcltek. Egyes telep\u00fcl\u00e9sek pedig F\u0151v\u00e1rosi Polg\u00e1r\u0151r Ker\u00fclet, Polg\u00e1r\u0151r V\u00e1ros, Polg\u00e1r\u0151r K\u00f6zs\u00e9g elismer\u0151 c\u00edmet kaptak.\n\u00a0\n\n\nMTI\u00a0\n\n"}]