[{"date": "2021-08-05 12:06", "url": "https://koronavirus.gov.hu/cikkek/mar-tobb-munkahely-van-mint-jarvany-elott", "h1": "M\u00e1r t\u00f6bb munkahely van, mint a j\u00e1rv\u00e1ny el\u0151tt", "body": "\nA korm\u00e1ny sikeresen kezelte a gazdas\u00e1gi vesz\u00e9lyhelyzetet, hiszen m\u00edg a foglalkoztatottak sz\u00e1ma el\u00e9rte a 4,7 milli\u00f3t, akik k\u00f6z\u00fcl 4,5 milli\u00f3an az els\u0151dleges munkaer\u0151piacon helyezkedtek el, a regisztr\u00e1lt \u00e1ll\u00e1skeres\u0151k sz\u00e1ma rendk\u00edv\u00fcl alacsony szintre, 260 ezerre cs\u00f6kkent - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n Budapesten sajt\u00f3t\u00e1j\u00e9koztat\u00f3n.\n\n\nBod\u00f3 S\u00e1ndor hozz\u00e1tette, Eur\u00f3p\u00e1ban a vesz\u00e9lyhelyzet okozta gazdas\u00e1gi kr\u00edzisben k\u00e9t \u00fat volt: az egyik, hogy \"valamif\u00e9le normat\u00edv alapon kapott minden munkav\u00e1llal\u00f3 egy bizonyos \u00f6sszeget, \u00e9s ezt nem k\u00f6t\u00f6tt\u00e9k semmilyen felt\u00e9telhez\".\n\u00a0\u00a0\u00a0\u00a0Kiemelte, Magyarorsz\u00e1g eredm\u00e9nyesen j\u00e1rt el, b\u00e1r nem ezt az utat v\u00e1lasztotta, ugyanis a korm\u00e1ny a munk\u00e1t \u00e1ll\u00edtotta a k\u00f6z\u00e9ppontba, ez\u00e9rt minden t\u00e1mogat\u00e1st a munkahelyek megv\u00e9d\u00e9s\u00e9hez, munkahelyek teremt\u00e9s\u00e9hez k\u00f6t\u00f6tt.\n\u00a0\u00a0\u00a0\u00a0Az \u00e1llamtitk\u00e1r szerint a foglalkoztatottak magas sz\u00e1ma mellett a folyamatosan n\u00f6vekv\u0151 b\u00e9rek adnak stabilit\u00e1st a gazdas\u00e1gnak. Hozz\u00e1tette, hogy a legfrissebb negyed\u00e9ves adatok szerint 435 200 forint volt az \u00e1tlagb\u00e9r Magyarorsz\u00e1gon. Egy\u00fattal megjegyezte, 2010 \u00f3ta t\u00f6bb mint a dupl\u00e1j\u00e1ra n\u0151tt a minim\u00e1lb\u00e9r \u00e9s a garant\u00e1lt b\u00e9rminimum, \u00e9s ezek a t\u00f6bbi b\u00e9rt is felfel\u00e9 tolt\u00e1k.\n\u00a0\u00a0\u00a0\u00a0A regisztr\u00e1lt \u00e1ll\u00e1skeres\u0151k sz\u00e1ma eddig nem l\u00e1tott alacsony szintre, 260 ezer al\u00e1 cs\u00f6kkent, a munkan\u00e9lk\u00fclis\u00e9gi r\u00e1ta pedig 4 sz\u00e1zal\u00e9k, m\u00edg 2010 el\u0151tt\u00a0\u00a0m\u00e9g 12 sz\u00e1zal\u00e9k volt - mondta.\n\u00a0\u00a0\u00a0\u00a0Az \u00e1llamtitk\u00e1r \u00fagy fogalmazott: \"kisz\u00e1m\u00edthat\u00f3, a v\u00e1ls\u00e1got, azt gondolom j\u00f3l kezel\u0151 munkaer\u0151piaci int\u00e9zked\u00e9sek sora ut\u00e1n vagyunk\" jelenleg pedig a \"munkahelyteremt\u00e9s id\u0151szak\u00e1t \u00e9lj\u00fck\". P\u00e9ldak\u00e9nt eml\u00edtette, hogy tov\u00e1bbra is n\u00e9pszer\u0171 a V\u00e1llalkoz\u00e1sok munkaer\u0151-t\u00e1mogat\u00e1sa program, amelyben havonta 100 ezer forint b\u00e9rt\u00e1mogat\u00e1st biztos\u00edtanak f\u00e9l \u00e9ven kereszt\u00fcl azoknak a c\u00e9geknek, amelyek legal\u00e1bb egy h\u00f3napja regisztr\u00e1lt \u00e1ll\u00e1skeres\u0151t foglalkoztatnak. M\u00e9g nyitva van a program, amelynek a seg\u00edts\u00e9g\u00e9vel m\u00e1r t\u00f6bb mint 20 ezer ember tudott elhelyezkedni a munkaer\u0151piacon - tette hozz\u00e1 Bod\u00f3 S\u00e1ndor.\n\nMTI 2021. augusztus 5.\n\n"}]