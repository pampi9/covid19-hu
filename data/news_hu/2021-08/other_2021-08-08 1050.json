[{"date": "2021-08-08 10:50", "url": "https://koronavirus.gov.hu/cikkek/rusvai-fontos-lenne-hogy-minel-tobben-beoltassak-magukat", "h1": "Rusvai: fontos lenne, hogy min\u00e9l t\u00f6bben beoltass\u00e1k magukat", "body": "\nFontos lenne, hogy min\u00e9l t\u00f6bben beoltass\u00e1k magukat most, amikor m\u00e9g \"b\u00e9ke\" van, \u00e9s nem gyorsult be a koronav\u00edrus-j\u00e1rv\u00e1ny negyedik hull\u00e1ma - mondta Rusvai Mikl\u00f3s virol\u00f3gus az M1 aktu\u00e1lis csatorna vas\u00e1rnap reggeli m\u0171sor\u00e1ban.\n\nA virol\u00f3gus szerint sokf\u00e9le oka lehet annak, hogy a vesz\u00e9lyeztetettek k\u00f6zt is vannak, akik nem oltatt\u00e1k m\u00e9g be magukat. Vannak, akiknek eg\u00e9szs\u00e9gi \u00e1llapotuk miatt nem adhat\u00f3 be, m\u00e1sok inform\u00e1ci\u00f3hi\u00e1nyb\u00f3l vagy \"fals inform\u00e1ci\u00f3kb\u00f3l\" ad\u00f3d\u00f3an nem adatt\u00e1k be az olt\u00e1st, de olyanok is vannak, akik nem tudtak regisztr\u00e1lni.\n\u00a0\u00a0\u00a0\u00a0Elmondta: az olt\u00e1s ut\u00e1n az ellenanyagszint k\u00f6r\u00fclbel\u00fcl k\u00e9t-h\u00e1rom h\u00e9t alatt \u00e9ri el a cs\u00facs\u00e1t, majd lassan cs\u00f6kkenni kezd. Felh\u00edvta a figyelmet arra, hogy a v\u00e9detts\u00e9g m\u00e9rt\u00e9k\u00e9t a genetika \u00e9s az \u00e9letkor is befoly\u00e1solhatja, a korral ar\u00e1nyosan az immunrendszer teljes\u00edt\u0151k\u00e9pess\u00e9ge is cs\u00f6kken - tette hozz\u00e1.\n\u00a0\u00a0\u00a0\u00a0Rusvai Mikl\u00f3s szerint a k\u00f6vetkez\u0151 t\u00edz napban nem val\u00f3sz\u00edn\u0171 m\u00e9g, hogy begyorsul a j\u00e1rv\u00e1ny, a sz\u00e1raz meleg id\u0151t, mint \u00e1ltal\u00e1ban a l\u00e9gz\u0151szervi v\u00edrusok, a koronav\u00edrus sem kedveli. \u00c1m a k\u00fclf\u00f6ldr\u0151l hazat\u00e9r\u0151k \u00e1ltal behozott v\u00edrusok, a t\u00f6megrendezv\u00e9nyek \u00e9s az iskolakezd\u00e9s miatt szeptembert\u0151l ism\u00e9t emelked\u00e9s v\u00e1rhat\u00f3 a fert\u0151z\u00f6tts\u00e9gi adatokban - tette hozz\u00e1.\n\u00a0\u00a0\u00a0\u00a0A virol\u00f3gus \u00fagy v\u00e9lte: az olt\u00e1soknak k\u00f6sz\u00f6nhet\u0151en rem\u00e9nyei szerint az id\u00e9n \u0151sszel nem lesz annyi s\u00falyos beteg, mint tavaly vagy tavasszal.\nMTI\n\n"}]