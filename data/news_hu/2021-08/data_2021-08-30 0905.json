[{"date": "2021-08-30 09:05", "url": "https://koronavirus.gov.hu/cikkek/5-millio-740-ezer-beoltott-521-az-uj-fertozott-nincs-elhunyt", "h1": "5 milli\u00f3 740 ezer a beoltott, 521 az \u00faj fert\u0151z\u00f6tt, nincs elhunyt ", "body": "\nA h\u00e9tv\u00e9gi \u00f6sszes\u00edtett adatokat k\u00f6z\u00f6lj\u00fck. A beoltottak sz\u00e1ma 5 740 136 f\u0151, k\u00f6z\u00fcl\u00fck 5 506 788 f\u0151 m\u00e1r a m\u00e1sodik olt\u00e1s\u00e1t is megkapta. Az elm\u00falt h\u00e1rom napban 521 \u00faj fert\u0151z\u00f6ttet igazoltak, ezzel a j\u00e1rv\u00e1ny kezdete \u00f3ta \u00f6sszesen 812 227 f\u0151re n\u0151tt a beazonos\u00edtott fert\u0151z\u00f6ttek sz\u00e1ma.\u00a0Nincs \u00fajabb elhunyt, \u00edgy az elhunytak sz\u00e1ma v\u00e1ltozatlanul 30 057 f\u0151. A gy\u00f3gyultak sz\u00e1ma folyamatosan n\u0151, jelenleg 777 234 f\u0151, az akt\u00edv fert\u0151z\u00f6ttek sz\u00e1ma pedig 4936 f\u0151re cs\u00f6kkent. 98 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 7-en vannak l\u00e9legeztet\u0151g\u00e9pen. A delta v\u00edrusmut\u00e1ns t\u00f6bb eur\u00f3pai orsz\u00e1gban \u00e9s m\u00e1r haz\u00e1nkban is terjed, a negyedik hull\u00e1m jelei m\u00e1r t\u00f6bb orsz\u00e1gban \u00e9rz\u00e9kelhet\u0151ek, \u00e9s a beoltatlanok vannak a legnagyobb vesz\u00e9lyben, ez\u00e9rt k\u00e9rj\u00fck, hogy aki m\u00e9g nem oltatta be mag\u00e1t, az jelentkezzen h\u00e1ziorvos\u00e1n\u00e1l vagy regisztr\u00e1ljon\u00a0\u00e9s foglaljon id\u0151pontot\u00a0az interneten. A mai napon megkezd\u0151dik az iskolai olt\u00e1si akci\u00f3, amelyre el\u0151zetesen 48 ezer di\u00e1kot regisztr\u00e1ltak a sz\u00fcleik. Emellett tov\u00e1bbra is lehet az interneten is regisztr\u00e1lni a m\u00e9g beoltatlan 12 \u00e9v feletti gyermeket \u00e9s sz\u00e1mukra is nyitva van az id\u0151pontfoglal\u00f3. Eur\u00f3p\u00e1ban els\u0151k\u00e9nt Magyarorsz\u00e1g tette lehet\u0151v\u00e9 a koronav\u00edrus elleni harmadik v\u00e9d\u0151olt\u00e1s felv\u00e9tel\u00e9t, amelyre az eeszt.gov.hu honlapon lehet id\u0151pontot foglalni.\u00a0 290 ezren m\u00e1r a harmadik olt\u00e1st is felvett\u00e9k.\n\nAz iskolai olt\u00e1sokat augusztus 30. \u00e9s 31., valamint szeptember 2. \u00e9s 3. napokon tartj\u00e1k az iskolaorvosok \u00e9s h\u00e1ziorvosok bevon\u00e1s\u00e1val. Az olt\u00e1s Pfizer-vakcin\u00e1val fog t\u00f6rt\u00e9nni.A sz\u00fcl\u0151k visszajelz\u00e9sei alapj\u00e1n az iskol\u00e1k \u00f6sszes\u00edtett\u00e9k az olt\u00e1si ig\u00e9nyeket, \u00e9s a jelentkez\u0151k sz\u00e1m\u00e1t\u00f3l f\u00fcgg\u0151en vagy a tanul\u00f3 saj\u00e1t iskol\u00e1j\u00e1ban vagy egy k\u00f6zeli iskol\u00e1ban jel\u00f6lik ki az olt\u00e1s helysz\u00edn\u00e9t. A sz\u00fcl\u0151k az olt\u00e1s pontos id\u0151pontj\u00e1r\u00f3l \u00e9s helysz\u00edn\u00e9r\u0151l k\u00fcl\u00f6n \u00e9rtes\u00edt\u00e9st fognak kapni. Az olt\u00e1sra a 18 \u00e9v alatti di\u00e1knak mag\u00e1val kell majd vinnie a kit\u00f6lt\u00f6tt sz\u00fcl\u0151i hozz\u00e1j\u00e1rul\u00f3 nyilatkozatot, a 18 \u00e9vet bet\u00f6lt\u00f6tt di\u00e1knak a jelentkez\u00e9si lapot. Ezeket a sz\u00fcl\u0151k emailben megkapt\u00e1k.\u00a0Az els\u0151 olt\u00e1st k\u00f6vet\u0151en 3 h\u00e9t m\u00falva ker\u00fcl sor a m\u00e1sodik olt\u00e1sokra ugyanabban az iskol\u00e1ban, ahol az els\u0151 olt\u00e1s is t\u00f6rt\u00e9nt.\n\u00a0A korm\u00e1ny c\u00e9lja, hogy az iskol\u00e1k tov\u00e1bbra is\u00a0zavartalanul, jelenl\u00e9ti oktat\u00e1sban m\u0171k\u00f6djenek, hiszen a munk\u00e1ba j\u00e1r\u00f3 sz\u00fcl\u0151knek \u00e9s a gyermekeknek is ez a legjobb. Ez\u00e9rt tov\u00e1bbra is az olt\u00e1st javasoljuk, mind a di\u00e1kok, mind a pedag\u00f3gusok v\u00e9delme \u00e9rdek\u00e9ben. A di\u00e1kok \u00e9s a pedag\u00f3gusok \u00e1toltotts\u00e1g\u00e1nak k\u00f6sz\u00f6nhet\u0151en az idei iskolakezd\u00e9s j\u00f3val biztons\u00e1gosabb, mint az egy \u00e9vvel ezel\u0151tti, amikor m\u00e9g nem volt vakcina \u00e9s csak korl\u00e1toz\u00e1sokkal lehetett v\u00e9dekezni a v\u00edrus ellen..\nA delta v\u00edrusmut\u00e1ns terjed\u00e9se a m\u00e9g be nem oltottakat vesz\u00e9lyezteti a legink\u00e1bb. \u0150ket arra k\u00e9rj\u00fck, hogy regisztr\u00e1ljanak olt\u00e1sra a\u00a0www.vakcinainfo.gov.hu\u00a0honlapon. A regisztr\u00e1ci\u00f3t k\u00f6vet\u0151 p\u00e1r napon bel\u00fcl m\u00e1r id\u0151pontot is tudnak foglalni.\nA harmadik olt\u00e1sra is lehet id\u0151pontot foglalni az interneten vagy az a h\u00e1ziorvost\u00f3l is k\u00e9rhet\u0151.\u00a0Az id\u0151seknek, kr\u00f3nikus \u00e9s legyeng\u00fclt immunrendszer\u0171 betegeknek k\u00fcl\u00f6n\u00f6sen aj\u00e1nlott a harmadik olt\u00e1s. R\u00e9szletek:\u00a0https://koronavirus.gov.hu/cikkek/magyarorszag-az-elso-ahol-mar-harmadik-oltasra-lehet-idopontot-foglalni\n\nLez\u00e1rult a nemzeti konzult\u00e1ci\u00f3, amely a j\u00e1rv\u00e1ny ut\u00e1ni \u00e9let fontos k\u00e9rd\u00e9seir\u0151l sz\u00f3lt. 1 milli\u00f3 191 ezren k\u00fcldt\u00e9k vissza a k\u00e9rd\u0151\u00edveket. Az eredm\u00e9nyeket a korm\u00e1ny a szok\u00e1sos m\u00f3don ismerteti majd.\nAz EU-n bel\u00fcli utaz\u00e1sokhoz, nyaral\u00e1sokhoz el\u00e9rhet\u0151 az uni\u00f3s olt\u00e1si igazol\u00e1s.\u00a0Azoknak az \u00e1llampolg\u00e1roknak, akik az Eur\u00f3pai Uni\u00f3n bel\u00fcl utaz\u00e1st terveznek, javasoljuk, hogy digit\u00e1lisan t\u00f6lts\u00e9k le vagy az EESZT Lakoss\u00e1gi port\u00e1lj\u00e1ra bel\u00e9pve nyomtass\u00e1k ki az uni\u00f3s Covid-igazol\u00e1st. R\u00e9szletek:\u00a0https://koronavirus.gov.hu/cikkek/tajekoztato-az-unios-oltasi-igazolasrol\n\u00a0\n\n"}]