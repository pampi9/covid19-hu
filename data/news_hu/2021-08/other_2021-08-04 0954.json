[{"date": "2021-08-04 09:54", "url": "https://koronavirus.gov.hu/cikkek/itm-jarvanyhelyzet-elotti-idoket-idezi-kiskereskedelem-juniusi-teljesitmenye", "h1": "ITM: a j\u00e1rv\u00e1nyhelyzet el\u0151tti id\u0151ket id\u00e9zi a kiskereskedelem j\u00faniusi teljes\u00edtm\u00e9nye", "body": "\nJ\u00faniusban az egy \u00e9vvel kor\u00e1bbihoz k\u00e9pest 6 sz\u00e1zal\u00e9kkal n\u0151tt a hazai \u00fczletek forgalma a K\u00f6zponti Statisztikai Hivatal (KSH) legfrissebb adatsora szerint. A b\u0151v\u00fcl\u00e9s m\u00e9rt\u00e9ke l\u00e9nyeg\u00e9ben megegyezik a tavaly tavasz el\u0151tt tapasztalt \u00fctemmel. A gazdas\u00e1g \u00e9s turizmus \u00fajraindul\u00e1sa ism\u00e9t tart\u00f3san emelked\u0151 p\u00e1ly\u00e1ra \u00e1ll\u00edthatja a kiskereskedelmet - \u00e9rt\u00e9kelte a szerd\u00e1n megjelent adatokat a miniszt\u00e9rium k\u00f6zlem\u00e9ny\u00e9ben Cseresny\u00e9s P\u00e9ter, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra.\n\n\n2013 nyar\u00e1t\u00f3l a koronav\u00edrus-j\u00e1rv\u00e1ny hazai megjelen\u00e9s\u00e9ig, t\u00f6bb mint 80 h\u00f3napon \u00e1t folyamatosan javult a szektor teljes\u00edtm\u00e9nye. A tavaly \u00e1prilisi drasztikus visszaes\u00e9st k\u00f6vet\u0151en az id\u00e9n j\u00faniusi az els\u0151 havi adat, amely \u00fagy mutat a kor\u00e1bbi \u00e9vekre jellemz\u0151 \u00fctem\u0171 emelked\u00e9st, hogy annak m\u00e9rt\u00e9k\u00e9t vesz\u00e9lyhelyzeti int\u00e9zked\u00e9sek nem torz\u00edtj\u00e1k.\n\u00a0\u00a0\u00a0\u00a0Az \u00fczlett\u00edpusok k\u00f6z\u00fcl hossz\u00fa id\u0151 ut\u00e1n fordult ism\u00e9t n\u00f6veked\u0151re a ruh\u00e1zati \u00e9s az iparcikk boltok forgalma. A meg\u00e9l\u00e9nk\u00fcl\u0151 utaz\u00e1sokkal imm\u00e1r h\u00f3napok \u00f3ta, egyre nagyobb ar\u00e1nyban b\u0151v\u00fcl a benzinkutak\u00e9. Az e-kereskedelem v\u00e1ltozatlanul \u0151rzi az elm\u00falt esztend\u0151ben kiv\u00edvott er\u0151s poz\u00edci\u00f3j\u00e1t. Az online \u00e9s csomagk\u00fcld\u0151 \u00e9rt\u00e9kes\u00edt\u00e9s havi teljes\u00edtm\u00e9nye a legut\u00f3bbi nyolc h\u00f3napb\u00f3l hatban haladta meg a kor\u00e1bban soha el nem \u00e9rt 100 milli\u00e1rd forintot.\n\u00a0\u00a0\u00a0\u00a0Cseresny\u00e9s P\u00e9ter hozz\u00e1tette: \"A foglalkoztat\u00e1s rekordszinten van, k\u00f6zel 4,7 milli\u00f3an dolgoznak haz\u00e1nkban, a re\u00e1lkeresetek t\u00f6bb mint 100 h\u00f3napja emelkednek. Ha az emberek bep\u00f3tolj\u00e1k tudatosan visszafogott, elhalasztott v\u00e1s\u00e1rl\u00e1saikat, a kiskereskedelem 2021 m\u00e1sodik fel\u00e9ben fel\u00fclm\u00falhatja a v\u00e1ls\u00e1g el\u0151tti volumen\u00e9t. A gazdas\u00e1g \u00e9s turizmus \u00fajraind\u00edt\u00e1sa komoly l\u00f6k\u00e9st adhat az \u00e1gazat \u00fajb\u00f3li fellend\u00fcl\u00e9s\u00e9hez. A h\u00e1ztart\u00e1sok fogyaszt\u00e1s\u00e1nak b\u0151v\u00fcl\u00e9se hasonl\u00f3k\u00e9ppen hajthatja Magyarorsz\u00e1g meger\u0151s\u00f6d\u00e9s\u00e9t\" - id\u00e9zte az \u00e1llamtitk\u00e1r szavait az ITM k\u00f6zlem\u00e9nye.\n\nMTI 2021. augusztus 4.\n\n"}]