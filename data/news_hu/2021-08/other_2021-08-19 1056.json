[{"date": "2021-08-19 10:56", "url": "https://koronavirus.gov.hu/cikkek/tallai-andras-iden-osszesen-negyszer-juthatnak-extra-allami-tamogatashoz-nyugdijasok", "h1": "T\u00e1llai Andr\u00e1s: id\u00e9n \u00f6sszesen n\u00e9gyszer juthatnak extra \u00e1llami t\u00e1mogat\u00e1shoz a nyugd\u00edjasok", "body": "\n\u00d6sszesen n\u00e9gy alkalommal juthatnak id\u00e9n extra \u00e1llami juttat\u00e1shoz a nyugd\u00edjasok: k\u00e9t kifizet\u00e9st m\u00e1r k\u00e9zhez is kaptak, a m\u00e1sik kett\u0151 novemberben fut be a t\u00f6bb mint k\u00e9t \u00e9s f\u00e9l milli\u00f3 c\u00edmzetthez - mondta el\u00a0T\u00e1llai\u00a0Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra a Magyar Nemzetnek.\n\n\nA lap cs\u00fct\u00f6rt\u00f6ki sz\u00e1m\u00e1ban megjelent interj\u00faban\u00a0T\u00e1llai\u00a0Andr\u00e1s eml\u00e9keztetett: az els\u0151 extra kifizet\u00e9s az esztend\u0151 elej\u00e9re esett, akkor foly\u00f3s\u00edtotta az \u00e1llam a vissza\u00e1ll\u00edtott 13. havi nyugd\u00edj els\u0151 \u00f6sszeg\u00e9t. Akkor a havi nyugd\u00edj egynegyed r\u00e9sz\u00e9t kapt\u00e1k meg a nyugd\u00edjasok, ami a k\u00f6lts\u00e9gvet\u00e9snek mintegy 87 milli\u00e1rd forintos kiad\u00e1st jelentett, \u00e9s \u00e9rtelemszer\u0171en ennyi bev\u00e9telt a t\u00f6bb mint k\u00e9t \u00e9s f\u00e9l milli\u00f3 jogosultnak.\n\u00a0\u00a0\u00a0\u00a0A Fidesz-KDNP-korm\u00e1ny a koronav\u00edrus-j\u00e1rv\u00e1ny kit\u00f6r\u00e9se ut\u00e1n hat\u00e1rozott arr\u00f3l, hogy n\u00e9gy l\u00e9pcs\u0151ben vissza\u00e1ll\u00edtja a kifizet\u00e9st, nem utols\u00f3 sorban amiatt, hogy a pand\u00e9mia id\u0151szak\u00e1t k\u00f6nnyebben v\u00e9szelj\u00e9k \u00e1t - mondta.\nJ\u00f6v\u0151re a havi nyugd\u00edj fele, egy \u00e9vvel k\u00e9s\u0151bb a h\u00e1romnegyede \u00e9rkezik majd meg, 2024-ben \u00e9s azt k\u00f6vet\u0151en pedig m\u00e1r a teljes \u00f6sszeggel sz\u00e1molhatnak.\n\u00a0\u00a0\u00a0\u00a0A k\u00f6vetkez\u0151 soron k\u00edv\u00fcli juttat\u00e1st ny\u00e1ron foly\u00f3s\u00edtotta az \u00e1llam, akkor az infl\u00e1ci\u00f3 adott okot az extra kifizet\u00e9sre. A korm\u00e1ny a ny\u00e1ron szokatlan int\u00e9zked\u00e9st hozott: nem v\u00e1rta meg a novembert, hanem \u00e9vk\u00f6zi kieg\u00e9sz\u00edt\u0151 nyugd\u00edjemel\u00e9sr\u0151l rendelkezett - id\u00e9zte fel az \u00e1llamtitk\u00e1r.\n\u00a0\u00a0\u00a0\u00a0Ennek nyom\u00e1n a nyugd\u00edjakat j\u00faniusban 0,6 sz\u00e1zal\u00e9kkal emelt\u00e9k, a janu\u00e1rt\u00f3l j\u00e1r\u00f3 emel\u00e9st pedig egy \u00f6sszegben kifizett\u00e9k a jogosultaknak. A juttat\u00e1s \u00f6sszesen 26 milli\u00e1rd forintot jelentett.\nA k\u00fcl\u00f6n \u00f6sszegek sora novemberben bizonyosan folytat\u00f3dik, mindenk\u00e9ppen sz\u00e1m\u00edtani lehet p\u00e9ld\u00e1ul \u00fajabb kieg\u00e9sz\u00edt\u0151 emel\u00e9sre, az infl\u00e1ci\u00f3 ugyanis magasabb lehet, mint 3,6 sz\u00e1zal\u00e9k. Szint\u00e9n novemberben v\u00e1lhat esed\u00e9kess\u00e9 a nyugd\u00edjpr\u00e9mium - olvashat\u00f3 a cikkben.\n\u00a0\u00a0\u00a0\u00a0Id\u00e9n teh\u00e1t n\u00e9gy alkalommal \u00e9rkezhet k\u00fcl\u00f6n juttat\u00e1s az id\u0151seknek, a t\u00f6bb mint k\u00e9t \u00e9s f\u00e9l milli\u00f3 jogosult \u00f6sszesen legal\u00e1bb k\u00e9tsz\u00e1zmilli\u00e1rd forinthoz juthat - \u00edrt\u00e1k.\nT\u00e1llai\u00a0Andr\u00e1s \u00fagy fogalmazott: \"vil\u00e1gosan l\u00e1tszik, hogy a korm\u00e1ny komolyan gondolja az \u00edg\u00e9ret\u00e9t, s nem csak a leveg\u0151be besz\u00e9l. Minden t\u00e1rsadalmi r\u00e9tegn\u00e9l, \u00edgy a nyugd\u00edjasokn\u00e1l is igyeksz\u00fcnk ellens\u00falyozni a koronav\u00edrus-j\u00e1rv\u00e1ny miatt jelentkez\u0151 anyagi \u00e9s m\u00e1s terheket. Nem hagyjuk \u0151ket magukra, mint azt annak idej\u00e9n Gyurcs\u00e1ny\u00e9k tett\u00e9k.\"\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l is, hogy a m\u00e1sodik negyed\u00e9vben rekordm\u00e9rt\u00e9kben n\u0151tt a magyar gazdas\u00e1g, a sikereket a baloldal ellenkamp\u00e1nya semmik\u00e9ppen sem tudja megakad\u00e1lyozni. Az orsz\u00e1g sikereib\u0151l, a gazdas\u00e1g j\u00f3 szerepl\u00e9s\u00e9b\u0151l a nyugd\u00edjasok is kell\u0151 m\u00e9rt\u00e9kben r\u00e9szes\u00fclni fognak - tette hozz\u00e1.\n\nMTI 2021. augusztus 19.\n\n"}]