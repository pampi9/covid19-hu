[{"date": "2021-08-17 12:44", "url": "https://koronavirus.gov.hu/cikkek/novak-katalin-egyszerusodnek-az-otthonteremtesi-tamogatasok-feltetelei", "h1": "Nov\u00e1k Katalin: egyszer\u0171s\u00f6dnek az otthonteremt\u00e9si t\u00e1mogat\u00e1sok felt\u00e9telei", "body": "\nEgyszer\u0171s\u00f6dnek az otthonteremt\u00e9si t\u00e1mogat\u00e1sok felt\u00e9telei, hogy min\u00e9l t\u00f6bben, min\u00e9l egyszer\u0171bben vehess\u00e9k ig\u00e9nybe azokat - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se ut\u00e1n tartott budapesti sajt\u00f3t\u00e1j\u00e9koztat\u00f3n.\n\n\nNov\u00e1k Katalin azt mondta, hogy az operat\u00edv t\u00f6rzs javaslata szerint az otthonteremt\u00e9ssel kapcsolatos t\u00e1mogat\u00e1sokn\u00e1l hal\u00e1l eset\u00e9n figyelembe veszik majd az elhunyt t\u00e1rsadalombiztos\u00edt\u00e1si jogviszony\u00e1t, \u00e9s besz\u00e1m\u00edt a jogviszonyba a k\u00fclf\u00f6ldi tanulm\u00e1nyi jogviszony is.\n\u00a0\u00a0\u00a0\u00a0B\u0151v\u00fcl azoknak a beruh\u00e1z\u00e1soknak a k\u00f6re, amelyre az otthonfel\u00faj\u00edt\u00e1si t\u00e1mogat\u00e1s ig\u00e9nybe vehet\u0151, \u00edgy a mozg\u00e1skorl\u00e1tozottak mellett a l\u00e1t\u00e1s- \u00e9s hall\u00e1ss\u00e9r\u00fcltek \u00e9let\u00e9t megk\u00f6nny\u00edt\u0151 fejleszt\u00e9sekre is, valamint k\u00fclt\u00e9ri l\u00e9pcs\u0151 kialak\u00edt\u00e1s\u00e1ra, fel\u00faj\u00edt\u00e1s\u00e1ra \u00e9s k\u00fcls\u0151, elektromos munk\u00e1latokra is k\u00e9rhet\u0151 - tudatta.\n\u00a0\u00a0\u00a0\u00a0Hozz\u00e1tette: emellett a nagycsal\u00e1dosok aut\u00f3v\u00e1s\u00e1rl\u00e1si t\u00e1mogat\u00e1s\u00e1nak ig\u00e9nyl\u00e9sekor nem esnek el a lehet\u0151s\u00e9gt\u0151l azok, akik \u00f6tezer forint alatti k\u00f6ztartoz\u00e1sukat adott id\u0151n bel\u00fcl kiegyenl\u00edtik.\n\u00a0\u00a0\u00a0\u00a0A miniszter besz\u00e1molt arr\u00f3l is, hogy a Magyar Nemzeti Bank (MNB) okt\u00f3berben indul\u00f3 Z\u00f6ld otthon programja - amelyben 70 milli\u00f3 forint kamatt\u00e1mogatott hitel is ig\u00e9nyelhet\u0151 - \u00f6sszekapcsol\u00f3dik a csokkal. Ez azt jelenti, hogy kamatmentes lesz a csokhoz kapcsol\u00f3d\u00f3 k\u00f6lcs\u00f6ne annak, aki energiahat\u00e9kony \u00faj otthont \u00e9p\u00edt vagy v\u00e1s\u00e1rol az MBN programj\u00e1val - fejtette ki.\nNov\u00e1k Katalin a gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9r\u0151l elmondta: a m\u00e1sodik negyed\u00e9vben 17,9 sz\u00e1zal\u00e9kkal n\u0151tt a gazdas\u00e1gi teljes\u00edtm\u00e9ny az el\u0151z\u0151 \u00e9vhez k\u00e9pest. Ez szinte biztoss\u00e1 teszi, hogy meglesz a szja-visszat\u00e9r\u00edt\u00e9shez sz\u00fcks\u00e9ges 5,5 sz\u00e1zal\u00e9kos GDP-n\u00f6veked\u00e9s - k\u00f6z\u00f6lte, hozz\u00e1t\u00e9ve: a r\u00e9szletszab\u00e1lyok megalkot\u00e1sa folyamatban van.\n\u00a0\u00a0\u00a0\u00a0A k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs vezet\u0151je azt is k\u00f6z\u00f6lte: szerd\u00e1t\u00f3l az \u00f6tezer lakos alatti telep\u00fcl\u00e9sek legfeljebb egymilli\u00f3 forintos t\u00e1mogat\u00e1sra p\u00e1ly\u00e1zhatnak \u00f6nkorm\u00e1nyzati rendezv\u00e9nyek megval\u00f3s\u00edt\u00e1s\u00e1ra.\nA p\u00e1ly\u00e1zatra 2,8 milli\u00e1rd forint \u00e1ll rendelkez\u00e9sre, p\u00e1ly\u00e1zni augusztus 31-ig lehet - ismertette.\nA miniszter k\u00e9rd\u00e9sre v\u00e1laszolva elmondta: az szja-visszat\u00e9r\u00edt\u00e9sre 2022 els\u0151 negyed\u00e9v\u00e9ben sz\u00e1m\u00edthatnak a csal\u00e1dok.\n\u00a0\u00a0\u00a0\u00a0A k\u00fclf\u00f6ldi nyelvi t\u00e1borokr\u00f3l sz\u00f3l\u00f3 k\u00e9rd\u00e9sre azt felelte: tavaly \u00e9s id\u00e9n a j\u00e1rv\u00e1ny miatt nem indulhatott el a program, de a forr\u00e1s tov\u00e1bbra is rendelkez\u00e9sre \u00e1ll, \u00e9s rem\u00e9lhet\u0151leg j\u00f6v\u0151re m\u00e1r meg lehet szervezni.\nGyutai Csaba, az \u00e9p\u00edt\u0151anyag\u00e1rak megf\u00e9kez\u00e9s\u00e9\u00e9rt felel\u0151s korm\u00e1nybiztos azt mondta: tavaly a koronav\u00edrus-j\u00e1rv\u00e1ny miatt a magyar \u00e9p\u00edt\u00e9sgazdas\u00e1gban 8-10 sz\u00e1zal\u00e9kos visszaes\u00e9s volt, de az idei sz\u00e1mok alapj\u00e1n j\u00f3 es\u00e9ly van arra, hogy 2021 m\u00e1sodik fel\u00e9ben ledolgozz\u00e1k a tavalyi visszaes\u00e9st.\n\u00a0\u00a0\u00a0\u00a0A magyar \u00e9p\u00edt\u0151iparnak megfelel\u0151 rendel\u00e9s\u00e1llom\u00e1nya van, \u00e9s n\u0151tt a k\u00f6zbeszerz\u00e9si elj\u00e1r\u00e1sok \u00e9rt\u00e9ke is, de van k\u00e9t probl\u00e9ma: az alapanyaghi\u00e1ny \u00e9s az elszabadult \u00e1rak - hangs\u00falyozta.\n\u00a0\u00a0\u00a0\u00a0Eml\u00e9keztetett, hogy ezek megold\u00e1s\u00e1ra meg\u00e1llap\u00edtott\u00e1k a kritikus term\u00e9kk\u00f6rt, \u00e9s azok eset\u00e9ben el\u0151zetes exportregisztr\u00e1ci\u00f3t \u00edrtak el\u0151, amelynek sor\u00e1n enged\u00e9lyezik az exportot, vagy az \u00e1llam \u00e9l\u00a0\u00a0el\u0151v\u00e1s\u00e1rl\u00e1si jog\u00e1val.\nA bevezet\u00e9s \u00f3ta az el\u0151v\u00e1s\u00e1rl\u00e1si joggal m\u00e9g nem \u00e9lt az \u00e1llam, mert a v\u00e1llalatok meg\u00e9rtett\u00e9k az int\u00e9zked\u00e9st, \u00e9s seg\u00edtik a magyarorsz\u00e1gi alapanyaell\u00e1t\u00e1s folyamatoss\u00e1g\u00e1t - emelte ki Gyutai Csaba, hozz\u00e1f\u0171zve: a meghat\u00e1rozott ter\u00fcleten megsz\u0171nt az alapanyaghi\u00e1ny.\n\u00a0\u00a0\u00a0\u00a0Eml\u00e9keztetett, hogy az \u00e9p\u00edt\u00e9si term\u00e9kek \u00e9s \u00e9p\u00edt\u0151anyagok k\u00f6z\u00f6tti fuvaroz\u00e1s\u00e1n\u00e1l a kritikus term\u00e9kk\u00f6r\u00f6k eset\u00e9ben regisztr\u00e1ci\u00f3t vezettek be, a b\u00e1ny\u00e1szat ter\u00fclet\u00e9n pedig minimum elad\u00e1si \u00e1rat hat\u00e1roztak meg, amely f\u00f6l\u00f6tt 90 sz\u00e1zal\u00e9kos kieg\u00e9sz\u00edt\u0151 b\u00e1nyaj\u00e1rul\u00e9kot kell fizetnie a v\u00e1llalkoz\u00f3nak.\n\u00a0\u00a0\u00a0\u00a0A korm\u00e1ny ezek mellett h\u00e1tt\u00e9rmegbesz\u00e9l\u00e9seket kezdem\u00e9nyezett, hogy Magyarorsz\u00e1g uni\u00f3n k\u00edv\u00fcli orsz\u00e1gokb\u00f3l is alapanyaghoz jusson - tette hozz\u00e1.\n\u00a0\u00a0\u00a0\u00a0Gyutai Csaba a tervezett beavatkoz\u00e1sok k\u00f6z\u00f6tt eml\u00edtette m\u00e9g, hogy mintegy 200 milli\u00e1rd forint \u00e9rt\u00e9k\u0171 t\u0151kealapot hoznak l\u00e9tre a Magyar Fejleszt\u00e9si Bank seg\u00edts\u00e9g\u00e9vel, amelynek a c\u00e9lja a magyar alapanyaggy\u00e1rt\u00e1s t\u00e1mogat\u00e1sa lesz.\n\nMTI 2021. augusztus 17.\n\n"}]