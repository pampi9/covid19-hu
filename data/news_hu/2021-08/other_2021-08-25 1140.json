[{"date": "2021-08-25 11:40", "url": "https://koronavirus.gov.hu/cikkek/az-iskolakezdesre-az-iskolakban-lesz-oltasi-akcio12", "h1": "M\u00e9g ma jelezhetik a sz\u00fcl\u0151k az iskol\u00e1nak az olt\u00e1si ig\u00e9nyt ", "body": "\nAz iskolakezd\u00e9s k\u00f6zeledt\u00e9vel az iskol\u00e1kban is lesz lehet\u0151s\u00e9g a 12 \u00e9v feletti di\u00e1kok olt\u00e1s\u00e1ra azoknak, akik valamilyen okn\u00e1l fogva az interneten nem tudnak id\u0151pontot foglalni.\u00a0Magyarorsz\u00e1g az els\u0151k k\u00f6z\u00f6tt \u00e9rt a 12 \u00e9v felettiek olt\u00e1s\u00e1hoz, a sz\u00fcl\u0151k j\u00fanius\u00a0\u00f3ta tudnak regisztr\u00e1lni. A 12-17 \u00e9ves koroszt\u00e1lyban eddig 203\u00a0ezren regisztr\u00e1ltak olt\u00e1sra \u00e9s 168 ezren (83%) m\u00e1r fel is vett\u00e9k azt. Az internetes regisztr\u00e1ci\u00f3 \u00e9s id\u0151pontfoglal\u00e1s tov\u00e1bbra is nyitott, ez a legegyszer\u0171bb m\u00f3dja a gyermek beolt\u00e1s\u00e1nak. Emellett augusztus 30. \u00e9s 31., valamint szeptember 2. \u00e9s 3. napokon az iskol\u00e1kban is lesz olt\u00e1si akci\u00f3. A sz\u00fcl\u0151k az\u00a0iskol\u00e1t\u00f3l\u00a0kapnak t\u00e1j\u00e9koztat\u00e1st, \u00e9s augusztus 25. szerd\u00e1ig\u00a0- teh\u00e1t m\u00e9g mai napon\u00a0- az iskol\u00e1nak vissza kell jelezni\u00fck, hogy k\u00e9rik, vagy nem k\u00e9rik a gyermek\u00fcknek az olt\u00e1st. Az olt\u00e1s Pfizer-vakcin\u00e1val fog t\u00f6rt\u00e9nni az iskolaorvosok \u00e9s h\u00e1ziorvosok bevon\u00e1s\u00e1val.\n\n\u00a0\n\nA di\u00e1kok olt\u00e1sa Magyarorsz\u00e1gon m\u00e1jus \u00f3ta zajlik, els\u0151k\u00e9nt a 16-18 \u00e9v k\u00f6z\u00f6tti koroszt\u00e1ly, majd a 12-15 \u00e9v k\u00f6z\u00f6tti koroszt\u00e1ly sz\u00e1m\u00e1ra lett el\u00e9rhet\u0151. A di\u00e1kok \u00e9s a pedag\u00f3gusok \u00e1toltotts\u00e1g\u00e1nak k\u00f6sz\u00f6nhet\u0151en az idei iskolakezd\u00e9s j\u00f3val biztons\u00e1gosabb, mint az egy \u00e9vvel ezel\u0151tti, amikor m\u00e9g nem volt vakcina \u00e9s csak korl\u00e1toz\u00e1sokkal lehetett v\u00e9dekezni a v\u00edrus ellen.\nA korm\u00e1ny c\u00e9lja, hogy az iskol\u00e1k tov\u00e1bbra is\u00a0zavartalanul, jelenl\u00e9ti oktat\u00e1sban m\u0171k\u00f6djenek, hiszen a munk\u00e1ba j\u00e1r\u00f3 sz\u00fcl\u0151knek \u00e9s a gyermekeknek is ez a legjobb. Ez\u00e9rt tov\u00e1bbra is az olt\u00e1st javasoljuk, mind a di\u00e1kok, mind a pedag\u00f3gusok v\u00e9delme \u00e9rdek\u00e9ben.\nAz iskol\u00e1k a napokban elektronikus \u00faton \u00e9rtes\u00edtik a sz\u00fcl\u0151ket az iskolai olt\u00e1s lehet\u0151s\u00e9g\u00e9r\u0151l. A sz\u00fcl\u0151nek legk\u00e9s\u0151bb augusztus 25-ig kell vissza jeleznie az iskol\u00e1nak, hogy k\u00e9ri, vagy nem k\u00e9ri gyermek\u00e9nek az olt\u00e1st. Az iskol\u00e1k ez alapj\u00e1n \u00f6sszes\u00edtik az olt\u00e1si ig\u00e9nyeket, \u00e9s a l\u00e9tsz\u00e1m alapj\u00e1n vagy a tanul\u00f3 saj\u00e1t iskol\u00e1j\u00e1ban vagy egy k\u00f6zeli iskol\u00e1ban lesz kijel\u00f6lve az olt\u00e1s helysz\u00edne, amelyr\u0151l a sz\u00fcl\u0151k az olt\u00e1s pontos id\u0151pontj\u00e1val egy\u00fctt k\u00fcl\u00f6n \u00e9rtes\u00edt\u00e9st fognak kapni.\nAz olt\u00e1sra a 18 \u00e9v alatti di\u00e1knak mag\u00e1val kell majd vinnie a kit\u00f6lt\u00f6tt sz\u00fcl\u0151i hozz\u00e1j\u00e1rul\u00f3 nyilatkozatot, a 18 \u00e9vet bet\u00f6lt\u00f6tt di\u00e1knak a jelentkez\u00e9si lapot. Ezeket a sz\u00fcl\u0151k emailben megkapj\u00e1k.\nAz els\u0151 olt\u00e1st k\u00f6vet\u0151en 3 h\u00e9t m\u00falva ker\u00fcl sor a m\u00e1sodik olt\u00e1sokra ugyanabban az iskol\u00e1ban, ahol az els\u0151 olt\u00e1s is t\u00f6rt\u00e9nt.\nMindemellett felh\u00edvjuk a figyelmet, hogy nem kell felt\u00e9tlen\u00fcl megv\u00e1rni az iskolai olt\u00e1st, hiszen a gyermeket tov\u00e1bbra is k\u00f6nnyed\u00e9n lehet regisztr\u00e1lni a\u00a0www.vakcinainfo.gov.hu\u00a0holnapon, majd\u00a0automatikusan id\u0151pontot lehet foglalni a k\u00f3rh\u00e1zi olt\u00f3pontokra a\u00a0www.eeszt.gov.hu\u00a0honlapon.\u00a0\u00a0Ugyanez m\u00e9g azon pedag\u00f3gusra \u00e9s iskolai dolgoz\u00f3ra is igaz, aki esetleg m\u00e9g nem vette fel az olt\u00e1st. A m\u00e1r kor\u00e1bban beoltott pedag\u00f3gusok \u00e9s iskolai dolgoz\u00f3k ak\u00e1r m\u00e1r a harmadik olt\u00e1sra is tudnak id\u0151pontot foglalni.\n\n"}]