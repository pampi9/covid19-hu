[{"date": "2021-08-30 18:47", "url": "https://koronavirus.gov.hu/cikkek/schanda-oltasra-buzditjuk-az-egyetemi-hallgatokat", "h1": "Schanda: olt\u00e1sra buzd\u00edtjuk az egyetemi hallgat\u00f3kat is", "body": "\nA negyedik hull\u00e1m k\u00f6zeledt\u00e9vel a m\u00e9g beoltatlan, fels\u0151oktat\u00e1sban r\u00e9szt vev\u0151 hallgat\u00f3kat \u00e9s tan\u00e1rokat is az olt\u00e1s felv\u00e9tel\u00e9re biztatja az Innov\u00e1ci\u00f3s \u00e9s Technol\u00f3giai Miniszt\u00e9rium (ITM); a t\u00e1rca ezzel kapcsolatban aj\u00e1nl\u00e1sokat is k\u00fcld\u00f6tt az int\u00e9zm\u00e9nyeknek h\u00e9tf\u0151n.\n\n\u00a0Az egys\u00e9ges ir\u00e1nymutat\u00e1s alapj\u00e1n az oktat\u00e1s norm\u00e1l munkarendben indulhat meg a magyarorsz\u00e1gi egyetemeken. Fontos, hogy a hallgat\u00f3k magukat \u00e9s t\u00e1rsaikat is v\u00e9dj\u00e9k a megbeteged\u00e9s ellen, \u00e9s az olt\u00e1s a leghat\u00e1sosabb v\u00e9delem - id\u00e9zt\u00e9k Schanda Tam\u00e1st, a miniszt\u00e9rium parlamenti \u00e9s strat\u00e9giai \u00e1llamtitk\u00e1r\u00e1t a t\u00e1rca MTI-hez h\u00e9tf\u0151n eljuttatott k\u00f6zlem\u00e9ny\u00e9ben.\n\u00a0\u00a0\u00a0\u00a0A fels\u0151oktat\u00e1si int\u00e9zm\u00e9nyeknek arra kell \u00f6szt\u00f6n\u00f6zni\u00fck hallgat\u00f3ikat, oktat\u00f3ikat \u00e9s munkat\u00e1rsaikat, hogy \u00e9ljenek a vakcina felv\u00e9tel\u00e9re sz\u00e9les k\u00f6rben biztos\u00edtott lehet\u0151s\u00e9gekkel - tett\u00e9k hozz\u00e1.\n\u00a0\u00a0\u00a0\u00a0Az ITM h\u00e9tf\u0151n kik\u00fcld\u00f6tt, konkr\u00e9t javaslatokkal seg\u00edti a fels\u0151oktat\u00e1si int\u00e9zm\u00e9nyeket a biztons\u00e1gos tan\u00e9vkezd\u00e9sben - \u00edrt\u00e1k. Az aj\u00e1nl\u00e1s f\u0151 c\u00e9ljai a koronav\u00edrus-j\u00e1rv\u00e1ny terjed\u00e9s\u00e9nek megel\u0151z\u00e9se, a fels\u0151oktat\u00e1sban dolgoz\u00f3k \u00e9s az egyetemi hallgat\u00f3k v\u00e9delme a k\u00e9pz\u00e9s folyamatoss\u00e1g\u00e1nak \u00e9s az int\u00e9zm\u00e9nyi m\u0171k\u00f6d\u00e9s stabilit\u00e1s\u00e1nak garant\u00e1l\u00e1sa mellett - h\u00fazt\u00e1k al\u00e1.\n\u00a0\u00a0\u00a0\u00a0Schanda Tam\u00e1s szavai szerint az egyetemeken m\u00e1r most is kimagasl\u00f3 m\u00e9rt\u00e9k\u0171, \u00e1tlagosan nyolcvan sz\u00e1zal\u00e9kos az \u00e1toltottak ar\u00e1nya. A jelenl\u00e9ti oktat\u00e1s biztons\u00e1g\u00e1t n\u00f6veli, ha a hi\u00e1nyz\u00f3 egy\u00f6t\u00f6db\u0151l is min\u00e9l t\u00f6bben beoltatj\u00e1k magukat. Az ingyenes v\u00e9d\u0151olt\u00e1st az egyetemek nem magyar \u00e1llampolg\u00e1rs\u00e1g\u00fa hallgat\u00f3i is k\u00e9rhetik - f\u0171zte hozz\u00e1.\n\u00a0\u00a0\u00a0\u00a0Az aj\u00e1nl\u00e1s a fels\u0151oktat\u00e1si int\u00e9zm\u00e9nyek l\u00e1togat\u00e1s\u00e1ra, a koll\u00e9giumok, di\u00e1kotthonok ig\u00e9nybev\u00e9tel\u00e9re, a rendezv\u00e9nyek megtart\u00e1s\u00e1ra vonatkoz\u00f3 ir\u00e1nymutat\u00e1st is ad. Az egyetemek feladatainak ell\u00e1t\u00e1sa, polg\u00e1rainak biztons\u00e1ga \u00e9rdek\u00e9ben a rektorok k\u00f6telesek gondoskodni a mindenkori v\u00e9delmi int\u00e9zked\u00e9sek betart\u00e1s\u00e1r\u00f3l - k\u00f6z\u00f6lt\u00e9k.\nMTI\n\n"}]