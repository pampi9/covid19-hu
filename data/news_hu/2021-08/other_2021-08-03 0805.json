[{"date": "2021-08-03 08:05", "url": "https://koronavirus.gov.hu/cikkek/itm-hetvenezer-igenylesnel-tart-az-onfoglalkoztatok-kompenzacios-tamogatasa", "h1": "ITM: hetvenezer ig\u00e9nyl\u00e9sn\u00e9l tart az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1sa", "body": "\nHetvenezer ig\u00e9nyl\u00e9sn\u00e9l tart az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1sa. A mintegy k\u00e9t h\u00f3napja elind\u00edtott programban 219 ezer forintos egyszeri t\u00e1mogat\u00e1st kaphatnak az \u00e1gazati b\u00e9rt\u00e1mogat\u00e1sb\u00f3l munkav\u00e1llal\u00f3 h\u00edj\u00e1n kimaradt v\u00e1llalkoz\u00e1sok, \u00f6nfoglalkoztat\u00f3k - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kedden az MTI-vel.\n\n\nA k\u00f6zlem\u00e9nyben Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra bejelentette: a tev\u00e9kenys\u00e9g\u00fck \u00e1tmeneti sz\u00fcneteltet\u00e9s\u00e9re k\u00e9nyszer\u00fclt v\u00e1llalkoz\u00f3kt\u00f3l m\u00e1r mintegy 70 ezer ig\u00e9nyl\u00e9s \u00e9rkezett be \u00f6sszesen mintegy 15 milli\u00e1rd forint \u00e9rt\u00e9kben. Hozz\u00e1vet\u0151leg 60 ezer \u00f6nfoglalkoztat\u00f3 eset\u00e9ben a kedvez\u0151 d\u00f6nt\u00e9sek is megsz\u00fclettek, a kifizetett \u00f6sszeg meghaladja a 13 milli\u00e1rd forintot.\n\u00a0\u00a0\u00a0\u00a0Hozz\u00e1tett\u00e9k, az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak hi\u00e1ny\u00e1ban nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni.\n\u00a0\u00a0\u00a0\u00a0Az \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphatnak. A 219 ezer forintos egyszeri t\u00e1mogat\u00e1s m\u00e1sok mellett a fodr\u00e1szok, kozmetikusok, idegenvezet\u0151k, el\u0151ad\u00f3m\u0171v\u00e9szek \u00e9s aut\u00f3siskolai oktat\u00f3k sz\u00e1m\u00e1ra k\u00f6nny\u00edti meg az \u00fajraindul\u00e1st - \u00edrt\u00e1k.\n\u00a0\u00a0\u00a0\u00a0Jelezt\u00e9k azt is, a legt\u00f6bb k\u00e9relem a f\u0151v\u00e1rosb\u00f3l, Pest, Hajd\u00fa-Bihar, Gy\u0151r-Moson-Sopron \u00e9s Borsod-Aba\u00faj-Zempl\u00e9n megy\u00e9kb\u0151l \u00e9rkezett be. A legnagyobb sz\u00e1mban tov\u00e1bbra is a fodr\u00e1szok, kozmetikusok \u00e9ltek a lehet\u0151s\u00e9ggel, az ig\u00e9nyl\u0151k k\u00f6z\u00fcl 27 ezren sz\u00e9ps\u00e9g\u00e1pol\u00e1ssal foglalkoznak. Az ig\u00e9nyl\u00e9seket a j\u00e1r\u00e1si hivatalok foglalkoztat\u00e1si oszt\u00e1lyaira lehet beny\u00fajtani a vesz\u00e9lyhelyzet megsz\u0171n\u00e9s\u00e9ig, a b\u00edr\u00e1latok \u00e9s kifizet\u00e9sek folyamatosak. A t\u00e1mogat\u00e1si programmal kapcsolatos r\u00e9szletek a munka.hu oldalon olvashat\u00f3k.\n\u00a0\u00a0\u00a0\u00a0\u00a0\u00a0\"A munkaalap\u00fa gazdas\u00e1g ki\u00e9p\u00edt\u00e9s\u00e9ben 2010 ut\u00e1n el\u00e9rt eredm\u00e9nyek v\u00e1ls\u00e1g\u00e1ll\u00f3nak bizonyultak. A hazai foglalkoztat\u00e1s jobb form\u00e1ban van, mint a v\u00edrusv\u00e1ls\u00e1g el\u0151tt volt. Rekordmagass\u00e1gba emelkedett a munkav\u00e1llal\u00f3k sz\u00e1ma, k\u00f6zel 4,7 milli\u00f3an dolgoznak Magyarorsz\u00e1gon\" - tette hozz\u00e1 Bod\u00f3 S\u00e1ndor.\n\nMTI 2021. augusztus 3.\n\n"}]