[{"date": "2021-08-18 16:34", "url": "https://koronavirus.gov.hu/cikkek/kovacs-zoltan-minden-keszen-all-az-unnepre", "h1": "Kov\u00e1cs Zolt\u00e1n: minden k\u00e9szen \u00e1ll az \u00fcnnepre", "body": "\nMinden adott az augusztus 20-i \u00fcnnep 3 \u00e9s f\u00e9l napos rendezv\u00e9nysorozat\u00e1nak zavartalan lebonyol\u00edt\u00e1s\u00e1hoz - nyilatkozta Kov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r szerd\u00e1n Budapesten a k\u00f6zm\u00e9di\u00e1nak.\n\n\nAz \u00e1llamtitk\u00e1r felid\u00e9zte: az elm\u00falt 10 \u00e9vben kialakult egy rendje a nemzeti \u00fcnnepekre k\u00e9sz\u00fcl\u0151d\u00e9snek, k\u00fcl\u00f6n\u00f6s tekintettel augusztus 20-ra, az \u00e1llamalap\u00edt\u00e1s \u00fcnnepe ugyanis - mind a programelemeket, azok sz\u00e1moss\u00e1g\u00e1t, illetve a r\u00e9sztvev\u0151ket tekintve - a \"legnagyobb szab\u00e1s\u00fa nemzeti \u00fcnnep\u00fcnk\".\n\u00a0\u00a0\u00a0\u00a0R\u00e1ad\u00e1sul - folytatta - id\u00e9n a Szent Istv\u00e1n napok soha nem l\u00e1tott m\u00e9ret\u0171 \u00fcnneps\u00e9gsorozatot, egyfajta fesztiv\u00e1lt jelentenek, bele\u00e9rtve Eur\u00f3pa legnagyobb t\u0171zij\u00e1t\u00e9k\u00e1t.\n\u00a0\u00a0\u00a0\u00a0Az \u00fcnnepi rendezv\u00e9nyek biztons\u00e1gos lebonyol\u00edt\u00e1s\u00e1\u00e9rt felel\u0151s operat\u00edv t\u00f6rzs - amely mintegy k\u00e9t h\u00f3napja kezdte meg m\u0171k\u00f6d\u00e9s\u00e9t - szerd\u00e1n megtartotta utols\u00f3, a rendezv\u00e9nyek cs\u00fct\u00f6rt\u00f6k esti kezdete el\u0151tti ellen\u0151rz\u0151 \u00fcl\u00e9s\u00e9t. Itt minden \u00e9rintett szervezet arr\u00f3l sz\u00e1molt be, hogy r\u00e9sz\u00fckr\u0151l k\u00e9szen \u00e1llnak az \u00fcnneps\u00e9g biztons\u00e1gos lebonyol\u00edt\u00e1s\u00e1ra - k\u00f6z\u00f6lte Kov\u00e1cs Zolt\u00e1n, a t\u00f6rzs vezet\u0151je.\n\u00a0\u00a0\u00a0\u00a0Az \u00e1llamtitk\u00e1r kifejtette: az operat\u00edv t\u00f6rzs tagja m\u00e1sok mellett a korm\u00e1nyzat k\u00e9pvisel\u0151je, a programok lebonyol\u00edt\u00e1s\u00e1\u00e9rt felel\u0151s Antenna Hung\u00e1ria Zrt., t\u00f6bb kisebb c\u00e9g, k\u00f6zt\u00fck a t\u0171zij\u00e1t\u00e9kot szervez\u0151 NUVU Kft., tov\u00e1bb\u00e1 a rend\u0151rs\u00e9g, a katasztr\u00f3fav\u00e9delem, a meteorol\u00f3giai szolg\u00e1lat, a ment\u0151szolg\u00e1lat \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont is.\n\u00a0\u00a0\u00a0\u00a0A t\u00f6rzs vezet\u0151je kiemelte: a 3 \u00e9s f\u00e9l nap sor\u00e1n t\u00f6bb sz\u00e1z rendezv\u00e9nyelem lesz. \u00cdgy napi szinten sok ezer ember dolgozik majd azon, hogy zavartalanul menjen v\u00e9gbe a rendezv\u00e9nysorozat, \u00e9s \"ami a legfontosabb\", hogy mindenki, aki kil\u00e1togat a programokra, biztons\u00e1gban legyen - sz\u00f6gezte le.\n\u00a0\u00a0\u00a0\u00a0Kov\u00e1cs Zolt\u00e1n kit\u00e9rt arra, hogy az Orsz\u00e1gos Meteorol\u00f3giai Szolg\u00e1latt\u00f3l szerd\u00e1t\u00f3l 10 perces gyakoris\u00e1ggal kapj\u00e1k az el\u0151rejelz\u00e9seket. A jelenlegi inform\u00e1ci\u00f3k alapj\u00e1n szerd\u00e1t\u00f3l kellemes, ny\u00e1ri, \"kiv\u00e1l\u00f3 rendezv\u00e9nyszervez\u00e9si\" id\u0151 lesz, \u00e9s a p\u00e9ntek esti t\u0171zij\u00e1t\u00e9k k\u00f6r\u00fclm\u00e9nyei is ide\u00e1lisnak \u00edg\u00e9rkeznek - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r megjegyezte, hogy a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs - amelynek szint\u00e9n tagja - kedden \u00fcl\u00e9sezett. Azt mondta: \"sem az esetsz\u00e1mok, sem a tendenci\u00e1k nem jeleznek olyan elemet\", amely miatt b\u00e1rmilyen korl\u00e1toz\u00e1sra lenne sz\u00fcks\u00e9g. Eml\u00e9keztetett: a korm\u00e1ny kor\u00e1bban rendeletben mentes\u00edtette minden \u00e1ltal\u00e1nosan \u00e9rv\u00e9nyes korl\u00e1toz\u00e1s, illetve v\u00e9dekez\u00e9si elem al\u00f3l az augusztus 20-ai \u00fcnnepi rendezv\u00e9nyeket, valamint a szeptemberben tartand\u00f3 N\u00e9gyesfogathajt\u00f3 Eur\u00f3pa-bajnoks\u00e1got \u00e9s a Nemzetk\u00f6zi Eucharisztikus Kongresszust.\n\u00a0\u00a0\u00a0\u00a0Az \u00e1llamalap\u00edt\u00e1s \u00fcnnep\u00e9n minden rendezv\u00e9nyhelysz\u00ednen \"korl\u00e1toz\u00e1sokt\u00f3l mentes, szabad \u00fcnnepre k\u00e9sz\u00fcl\u00fcnk\" - jelentette ki Kov\u00e1cs Zolt\u00e1n.\n\u00a0\u00a0\u00a0\u00a0Az \u00e1llamalap\u00edt\u00e1s \u00e9s az \u00e1llamalap\u00edt\u00f3 Szent Istv\u00e1n kir\u00e1ly eml\u00e9k\u00e9re augusztus 20. hivatalos \u00e1llami \u00fcnnep.\nAz idei augusztus 20-ai k\u00f6zponti programokr\u00f3l a szentistvannap2021.hu oldalon lehet r\u00e9szletesebben t\u00e1j\u00e9koz\u00f3dni.\n\nMTI 2021. augusztus 18.\n\n"}]