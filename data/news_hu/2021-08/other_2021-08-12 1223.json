[{"date": "2021-08-12 12:23", "url": "https://koronavirus.gov.hu/cikkek/itm-jarvanykezeles-eredmenyes-volt-berek-szempontjabol", "h1": "ITM: a j\u00e1rv\u00e1nykezel\u00e9s eredm\u00e9nyes volt a b\u00e9rek szempontj\u00e1b\u00f3l is", "body": "\nA j\u00e1rv\u00e1nykezel\u00e9s egy\u00e9rtelm\u0171en eredm\u00e9nyes volt a b\u00e9rek szempontj\u00e1b\u00f3l is, a korm\u00e1ny \u00fajraind\u00edtotta a gazdas\u00e1got, Magyarorsz\u00e1g tov\u00e1bbra is a gazdas\u00e1gi n\u00f6veked\u00e9s p\u00e1ly\u00e1j\u00e1n \u00e1ll - hangs\u00falyozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n, sajt\u00f3t\u00e1j\u00e9koztat\u00f3n Budapesten.\n\nKiemelte: 2010 \u00f3ta t\u00f6bb mint dupl\u00e1j\u00e1ra emelkedtek a minim\u00e1lb\u00e9rek, ami \"tol\u00f3hat\u00e1st\" gyakorolt a t\u00f6bbi b\u00e9rre is. Elmondta, a foglalkoztat\u00e1s ter\u00fclet\u00e9n a rendszerv\u00e1lt\u00e1s \u00f3ta nem l\u00e1tott v\u00e1ltoz\u00e1sok t\u00f6rt\u00e9ntek, Magyarorsz\u00e1gon jelenleg 4,7 milli\u00f3an dolgoznak, 260 ezer al\u00e1 cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma. Az \u00e1llamtitk\u00e1r ismertette, hogy 2021 janu\u00e1r-m\u00e1jusban a tizenegy \u00e9vvel ezel\u0151ttihez k\u00e9pest a brutt\u00f3 keresetek 109 sz\u00e1zal\u00e9kkal, a nett\u00f3 keresetek kedvezm\u00e9nyek n\u00e9lk\u00fcl 112,5 sz\u00e1zal\u00e9kkal, a csal\u00e1di kedvezm\u00e9nyekkel sz\u00e1molt nett\u00f3 keresetek pedig 119 sz\u00e1zal\u00e9kkal emelkedtek.\nKijelentette, kilenc \u00e9ve folyamatosan emelkedtek a re\u00e1lb\u00e9rek is. A nett\u00f3 \u00e1tlagkereset v\u00e1s\u00e1rl\u00f3\u00e9rt\u00e9ke jelenleg t\u00f6bb mint 60 sz\u00e1zal\u00e9kkal nagyobb, mint t\u00edz \u00e9ve. Az \u00e1llamtitk\u00e1r kit\u00e9rt arra, hogy a csal\u00e1di kedvezm\u00e9nyek r\u00e9v\u00e9n az egy gyermeket nevel\u0151k kereset\u00e9nek re\u00e1l\u00e9rt\u00e9ke t\u00f6bb mint 67 sz\u00e1zal\u00e9kkal, a k\u00e9tgyeremekesek\u00e9 85 sz\u00e1zal\u00e9kkal, a h\u00e1romgyerekesek\u00e9 pedig 98 sz\u00e1zal\u00e9kkal n\u0151tt 2010-r\u0151l t\u00edz \u00e9v alatt 2020-ra.\n\nFelh\u00edvta a figyelmet arra, hogy ezt megel\u0151z\u0151en, a szocialista-liber\u00e1lis korm\u00e1nyok idej\u00e9n 8 \u00e9v alatt a re\u00e1lkeresetek mind\u00f6ssze 13,8 sz\u00e1zal\u00e9kkal emelkedtek, \u00e9s nem volt csal\u00e1di kedvezm\u00e9ny.\u00a0\u00a0 Bod\u00f3 S\u00e1ndor r\u00e1mutatott arra, hogy a j\u00e1rv\u00e1ny idej\u00e9n voltak kritikus napok a munkaer\u0151piacon is, de a korm\u00e1ny elk\u00f6telezett volt a munkahelyek megv\u00e9d\u00e9se, \u00fajak teremt\u00e9se mellett. A b\u00e9rek emelked\u00e9se pedig azt mutatja, hogy nemcsak a munkahelyeket siker\u00fclt megv\u00e9deni, hanem a fizet\u00e9seket is - tette hozz\u00e1.\n\u00a0A korm\u00e1ny folytatja az ad\u00f3cs\u00f6kkent\u00e9s politik\u00e1j\u00e1t, ami seg\u00edti a munkaad\u00f3kat a b\u00e9rek emel\u00e9s\u00e9ben, nagyobb mozg\u00e1steret biztos\u00edt sz\u00e1mukra.\u00a0\u00a0 A gazdas\u00e1gi n\u00f6veked\u00e9snek k\u00f6sz\u00f6nhet\u0151en a korm\u00e1ny eddig is \u00e1tfog\u00f3 b\u00e9remel\u00e9si programban gondolkodott, \u00e9s biztos\u00edtja tov\u00e1bbra is a munk\u00e1t terhel\u0151 ad\u00f3k cs\u00f6kkent\u00e9s\u00e9vel a b\u00e9remel\u00e9s lehet\u0151s\u00e9g\u00e9t - mondta az ITM \u00e1llamtitk\u00e1ra.\nBod\u00f3 S\u00e1ndor kiemelte, Magyarorsz\u00e1g Eur\u00f3pa legalacsonyabb t\u00e1rsas\u00e1gi ad\u00f3j\u00e1t biztos\u00edtja a v\u00e1llalkoz\u00e1soknak \u00e9s az egyik legalacsonyabb szem\u00e9ly j\u00f6vedelem ad\u00f3t a munkav\u00e1llal\u00f3knak. A nagycsal\u00e1dosoknak m\u00e1r most sem kell, a 25 \u00e9v alatti fiataloknak pedig janu\u00e1rt\u00f3l nem kell j\u00f6vedelemad\u00f3t fizetni\u00fck.Az ITM \u00e1llamtitk\u00e1ra hangs\u00falyozta, a korm\u00e1ny c\u00e9lja, hogy a minim\u00e1lb\u00e9r tov\u00e1bb emelkedjen 200 ezer forintra, a nemzeti konzult\u00e1ci\u00f3 is err\u0151l sz\u00f3l. A korm\u00e1ny ennek \u00e9rdek\u00e9ben k\u00e9sz \u00fajabb k\u00f6nny\u00edt\u00e9seket adni v\u00e1llalkoz\u00e1soknak\u00a0\u00a0- jelentette ki.K\u00e9rd\u00e9sre v\u00e1laszolva Bod\u00f3 S\u00e1ndor elmondta, hogy a munkaad\u00f3k a Magyar Kereskedelmi \u00e9s Iparkamara keret\u00e9ben sz\u00e1m\u00edt\u00e1sokat v\u00e9geznek a minim\u00e1lb\u00e9r 200 ezer forintra val\u00f3 emel\u00e9s\u00e9nek k\u00f6lts\u00e9gvonzat\u00e1r\u00f3l, ezt m\u00e9rlegelve lehet majd korm\u00e1nyzati d\u00f6nt\u00e9st hozni a k\u00f6zterhekr\u0151l az emel\u00e9s \u00e9rdek\u00e9ben.\nMTI\n\n"}]