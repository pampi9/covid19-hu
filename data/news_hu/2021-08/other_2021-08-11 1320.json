[{"date": "2021-08-11 13:20", "url": "https://koronavirus.gov.hu/cikkek/kozeledik-az-iskola-folyamatosan-lehet-idopontot-foglalni-12-ev-feletti-gyermekek-oltasara", "h1": "K\u00f6zeledik az iskola  - Folyamatosan lehet id\u0151pontot foglalni a 12 \u00e9v feletti gyermekek olt\u00e1s\u00e1ra is ", "body": "\nEur\u00f3p\u00e1ban els\u0151k\u00e9nt Magyarorsz\u00e1gon kezd\u0151d\u00f6tt meg a 12 \u00e9v feletti gyermekek regisztr\u00e1ci\u00f3ja \u00e9s olt\u00e1sa m\u00e9g j\u00faniusban. A 12-17 \u00e9ves koroszt\u00e1lyban eddig k\u00f6zel 200 ezren regisztr\u00e1ltak olt\u00e1sra \u00e9s 162 ezren (81%) m\u00e1r fel is vett\u00e9k azt. Az a sz\u00fcl\u0151, aki az iskolakezd\u00e9sre szeretn\u00e9 beoltatni gyermek\u00e9t legegyszer\u0171bben internetes regisztr\u00e1ci\u00f3val \u00e9s id\u0151pontfoglal\u00e1ssal teheti meg. Az \u00e9rv\u00e9nyes regisztr\u00e1ci\u00f3 ut\u00e1n a www.eeszt.gov.hu honlapon automatikusan lehet id\u0151pontot foglalni a k\u00f3rh\u00e1zi olt\u00f3pontra vagy az a h\u00e1ziorvosn\u00e1l, h\u00e1zi gyermekorvosn\u00e1l is k\u00e9rhet\u0151. Jelenleg k\u00e9t vakcina alkalmazhat\u00f3 a 12-18 \u00e9v k\u00f6z\u00f6ttiek olt\u00e1s\u00e1ra: a Pfizer \u00e9s a Moderna.\n\n\nA gyermek regisztr\u00e1ci\u00f3j\u00e1t a sz\u00fcl\u0151nek van joga elv\u00e9gezni a www.vakcinainfo.gov.hu honlapon.\u00a0Az online regisztr\u00e1ci\u00f3 sor\u00e1n meg kell adni a gyermek nev\u00e9t, \u00e9letkor\u00e1t, TAJ-sz\u00e1m\u00e1t, lakc\u00edm\u00e9t \u00e9s a sz\u00fcl\u0151 el\u00e9rhet\u0151s\u00e9geit. Ha a sz\u00fcl\u0151 saj\u00e1t e-mail-c\u00edm\u00e9vel m\u00e1r kor\u00e1bban regisztr\u00e1lt olt\u00e1sra, akkor a gyermek regisztr\u00e1ci\u00f3j\u00e1hoz \u00faj e-mail-c\u00edmet kell l\u00e9trehoznia.\nPontos \u00e9s hi\u00e1nytalan adatok eset\u00e9n a regisztr\u00e1ci\u00f3t n\u00e9h\u00e1ny napon bel\u00fcl \u00e9rv\u00e9nyes\u00edtik \u00e9s mint minden m\u00e1s \u00e9rv\u00e9nyesen regisztr\u00e1l\u00f3, a gyermek\u00fcket beoltatni k\u00edv\u00e1n\u00f3 sz\u00fcl\u0151k is automatikusan tudnak online id\u0151pontot foglalni k\u00f3rh\u00e1zi olt\u00f3pontra az\u00a0eeszt.gov.hu\u00a0honlapon. Ez esetben a regisztr\u00e1lt gyermek TAJ-sz\u00e1m\u00e1val tudnak bel\u00e9pni az id\u0151pontfoglal\u00f3ba.\nA h\u00e1ziorvos \u00e9s h\u00e1zi gyermekorvos is term\u00e9szetesen olthatja ezt a koroszt\u00e1lyt, ha praxis\u00e1ban \u00f6sszegy\u0171lik annyi oltand\u00f3 gyermek, amellyel egy ampulla vakcina kinyit\u00e1sa eset\u00e9n nem megy k\u00e1rba az olt\u00f3anyag.\nAz olt\u00e1s id\u0151pontj\u00e1ra k\u00e9rj\u00fck, hogy vigy\u00e9k magukkal a kinyomtatott, kit\u00f6lt\u00f6tt \u00e9s al\u00e1\u00edrt\u00a0sz\u00fcl\u0151i hozz\u00e1j\u00e1rul\u00f3 nyilatkozatot! Let\u00f6lthet\u0151:\u00a0https://koronavirus.gov.hu/sites/default/files/sites/default/files/imce/szuloi_hozzajarulo_nyilatkozat_vedooltashoz_12_es_18_ev_kozotti_szemelyek_reszere.pdf\nHa valaki valamilyen okn\u00e1l fogva nem tud interneten id\u0151pontot foglalni, akkor augusztus v\u00e9g\u00e9n, szeptember elej\u00e9n\u00a0az iskol\u00e1kban is lesz olt\u00e1si lehet\u0151s\u00e9g a 12 \u00e9v felettieknek. Err\u0151l a sz\u00fcl\u0151k id\u0151ben t\u00e1j\u00e9koztat\u00e1st fognak kapni.\nA gyermekek olt\u00e1sa is term\u00e9szetesen \u00f6nk\u00e9ntes, \u00e9s arr\u00f3l a sz\u00fcl\u0151nek van joga d\u00f6nteni. K\u00e9rd\u00e9s eset\u00e9n javasoljuk, hogy a sz\u00fcl\u0151 k\u00e9rje ki\u00a0a h\u00e1ziorvos,\u00a0h\u00e1zi gyermekorvos\u00a0vagy a gyermek kezel\u0151 orvos\u00e1nak v\u00e9lem\u00e9ny\u00e9t is.\nFelh\u00edvjuk a sz\u00fcl\u0151k figyelm\u00e9t, hogy 12 \u00e9v alatti gyermekeket tov\u00e1bbra sem lehet oltani \u00e9s regisztr\u00e1ci\u00f3jukat sem fogadj\u00e1k el.\nA 18 \u00e9vet bet\u00f6lt\u00f6tt fiatalok regisztr\u00e1ci\u00f3 ut\u00e1n ugyancsak automatikusan tudnak id\u0151pontot foglalni maguknak olt\u00e1sra, \u0151k t\u00f6bb vakcina k\u00f6z\u00fcl is v\u00e1laszthatnak, \u00e9s ha m\u00e1r legal\u00e1bb 4 h\u00f3nap eltelt a m\u00e1sodik olt\u00e1suk \u00f3ta, akkor a harmadik olt\u00e1sukat is lefoglalhatj\u00e1k.\n\u00a0\n\n"}]