[{"date": "2021-08-06 14:02", "url": "https://koronavirus.gov.hu/cikkek/gyorsabban-terjed-es-allergiaszeru-tuneteket-okoz-delta-virusmutans", "h1": "Gyorsabban terjed \u00e9s allergiaszer\u0171 t\u00fcneteket is okoz a delta v\u00edrusmut\u00e1ns", "body": "\nEg\u00e9sz Eur\u00f3p\u00e1ban \u00e9s haz\u00e1nkban is m\u00e1r az \u00faj koronav\u00edrus delta v\u00edrusvari\u00e1nsa terjed. Ezt a - kor\u00e1bban indiainak nevezett - v\u00edrusmut\u00e1nst tavaly decemberben azonos\u00edtott\u00e1k, majd id\u00e9n m\u00e1rciusban min\u0151s\u00edtett\u00e9k kiemelt kock\u00e1zat\u00fanak. A delta v\u00edrusmut\u00e1ns fert\u0151z\u0151bb, gyorsabban terjed \u00e9s az eddigi jellemz\u0151 t\u00fcnetek mellett allergiaszer\u0171 t\u00fcneteket is okoz. A v\u00edrusmut\u00e1ns a m\u00e9g beoltatlanokra jelenti a legnagyobb vesz\u00e9lyt, ez\u00e9rt \u0151ket a v\u00e9d\u0151olt\u00e1s\u00a0felv\u00e9tel\u00e9re biztatjuk.\n\n\nR\u00f6videbb a lappang\u00e1si ideje\nA delta v\u00edrusvari\u00e1ns lappang\u00e1si ideje \u00e1tlagosan 4 nap. Teh\u00e1t\u00a0r\u00f6videbb, mint a vadv\u00edrus\u00e9, vagy mint az alfa (kor\u00e1bbi nev\u00e9n brit) v\u00edrusmut\u00e1ns\u00e9, amelynek \u00e1tlagosan 6 nap a lappang\u00e1si ideje.\nFert\u0151z\u0151bb, gyorsabban terjed\nA fert\u0151z\u00f6tt szem\u00e9lyek v\u00edrus\u00fcr\u00edt\u00e9s\u00e9nek m\u00e9rt\u00e9ke is sokkal magasabb, ez a k\u00e9t t\u00e9nyez\u0151 is az oka annak, hogy a delta vari\u00e1ns a kor\u00e1bbi klasszikus v\u00edrussal \u00e9s annak mut\u00e1ci\u00f3ival szemben 60%-kal fert\u0151z\u0151k\u00e9pesebb \u00e9s gyorsabban terjed.\nM\u00e1s t\u00fcnetek is jellemz\u0151ek\nA delta vari\u00e1nsa az eredeti, vuhanit\u00f3l elt\u00e9r\u0151 t\u00fcneteket okozhat, \u00e9s a t\u00fcnetei is n\u00e9mik\u00e9pp m\u00f3dosulhatnak.\nA delta vari\u00e1nsn\u00e1l az \u00edzl\u00e9s- \u00e9s szagl\u00e1sveszt\u00e9s viszonylag ritk\u00e1bb, mint az alfa v\u00edrusmut\u00e1ns okozta fert\u0151z\u00e9sn\u00e9l, ink\u00e1bb a l\u00e9gz\u0151szervi, n\u00e1thaszer\u0171 t\u00fcnetek a jellemz\u0151ek.\nA kor\u00e1bbi v\u00e1ltozatokhoz k\u00e9pest a delta vari\u00e1nssal t\u00f6rt\u00e9n\u0151 fert\u0151z\u00e9s leggyakrabban\n\nfejf\u00e1j\u00e1st,\ntorokf\u00e1j\u00e1st,\norrfoly\u00e1st,\nt\u00fcssz\u00f6g\u00e9st,\nh\u0151emelked\u00e9st,\nb\u00e1gyadts\u00e1got \u00e9s leverts\u00e9get okoz,\nazonban a l\u00e1z tov\u00e1bbra is gyakori t\u00fcnetk\u00e9nt jelentkezik.\nAz em\u00e9szt\u0151szervi panaszok: h\u00e1nyinger, h\u00e1ny\u00e1s, hasmen\u00e9s is gyakrabban jelentkezhetnek, s\u0151t a hall\u00e1ssal kapcsolatos panaszok: f\u00fclz\u00fag\u00e1s, f\u00fclcseng\u00e9s, sz\u00e9d\u00fcl\u00e9s sem ritk\u00e1k.\nJellemz\u0151 tov\u00e1bb\u00e1 a szemet \u00e9rint\u0151 irrit\u00e1ci\u00f3, kipirosod\u00e1s, duzzanat esetleg v\u00e1lad\u00e9koz\u00e1s megjelen\u00e9se is.\n\nAzokn\u00e1l a betegekn\u00e9l alakul ki gyakrabban s\u00falyos, ak\u00e1r \u00e9letvesz\u00e9lyes \u00e1llapot, akik valamilyen kr\u00f3nikus alapbetegs\u00e9gben (magas v\u00e9rnyom\u00e1s, sz\u00edv- \u00e9s \u00e9rrendszeri betegs\u00e9g, cukorbetegs\u00e9g, m\u00e1jbetegs\u00e9g, l\u00e9gz\u0151szervi betegs\u00e9g, daganatos betegs\u00e9g) szenvednek.\nA delta vari\u00e1ns t\u00fcnetei miatt k\u00f6nnyen \u00f6sszet\u00e9veszthet\u0151 az allergi\u00e1val, megbeteged\u00e9s eset\u00e9n k\u00f6nnyen t\u0171nhet s\u00falyosabb lefoly\u00e1s\u00fa n\u00e1th\u00e1nak is.\nHa valaki \u00e9szleli mag\u00e1n a t\u00fcneteket, akkor \u00e9rtes\u00edtse a h\u00e1ziorvos\u00e1t \u00e9s teszteltesse mag\u00e1t, valamint ne menjen k\u00f6z\u00f6ss\u00e9gbe!\nA m\u00e9g beoltatlanok vannak a legnagyobb vesz\u00e9lyben\nAz \u00faj koronav\u00edrus t\u00f6bb mint m\u00e1sf\u00e9l \u00e9ve \u00e9let\u00fcnk r\u00e9sze, l\u00e1that\u00f3, hogy a v\u00edrus gyorsan v\u00e1ltozik, \u00e9s egyre vesz\u00e9lyesebb mut\u00e1ci\u00f3k terjednek el.\u00a0\u00a0A v\u00edrus \u00e9s annak mut\u00e1nsai ellen a megold\u00e1s a v\u00e9d\u0151olt\u00e1s\u00a0jelenti. Legnagyobb vesz\u00e9lyben a m\u00e9g beoltatlanok vannak, ez\u00e9rt \u0151ket a v\u00e9d\u0151olt\u00e1s felv\u00e9tel\u00e9re biztatjuk.\nRegisztr\u00e1ci\u00f3: https://vakcinainfo.gov.hu/\nId\u0151pontfoglal\u00f3: https://www.eeszt.gov.hu/hu/web/guest/covid-oltas-idopontfoglalas\n\u00a0\n\u00a0\n\n"}]