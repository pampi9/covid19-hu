[{"date": "2021-08-31 15:22", "url": "https://koronavirus.gov.hu/cikkek/novak-48-ezer-diakot-regisztraltak-szulok-az-iskolai-oltasra", "h1": "Nov\u00e1k: 48 ezer di\u00e1kot regisztr\u00e1ltak a sz\u00fcl\u0151k az iskolai olt\u00e1sra ", "body": "\nAz ut\u00f3bbi id\u0151ben emelkedett az oltakoz\u00e1si kedv, \u00e9s sokan k\u00e9rik a harmadik olt\u00e1st is, a k\u00f6znevel\u00e9si int\u00e9zm\u00e9nyek 12 \u00e9v feletti tanul\u00f3inak kamp\u00e1nyszer\u0171 olt\u00e1s\u00e1ra pedig 48 ezren regisztr\u00e1ltak \u2013 sz\u00e1molt be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se ut\u00e1n tartott sajt\u00f3t\u00e1j\u00e9koztat\u00f3n.\n\n\nA politikus besz\u00e1molt arr\u00f3l is, hogy a magas \u00e1toltotts\u00e1gnak k\u00f6sz\u00f6nhet\u0151en Magyarorsz\u00e1gon j\u00e1rv\u00e1ny\u00fcgyi szempontb\u00f3l nem aggaszt\u00f3 a helyzet. Az ut\u00f3bbi id\u0151ben emelkedett az oltakoz\u00e1si kedv, \u00e9s sokan k\u00e9rik a harmadik olt\u00e1st is - mondta, tudatva: a k\u00f6znevel\u00e9si int\u00e9zm\u00e9nyek 12 \u00e9v feletti tanul\u00f3inak kamp\u00e1nyszer\u0171 olt\u00e1s\u00e1ra eddig 48 ezren regisztr\u00e1ltak.\nK\u00fclf\u00f6ld\u00f6n tanul\u00f3 magyarokat seg\u00edt\u0151 javaslatokat tesz a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs a korm\u00e1nynak.\u00a0\u00a0\u00a0Nov\u00e1k Katalin - aki az operat\u00edv t\u00f6rzs vezet\u0151je is - azt mondta: a Hungarian Youth Association k\u00e9pvisel\u0151i azt kezdem\u00e9nyezt\u00e9k, hogy azok a k\u00fclf\u00f6ld\u00f6n tanul\u00f3 magyarok, akik Magyarorsz\u00e1gon szeretn\u00e9nek gyakornoki munk\u00e1t v\u00e1llalni, ehhez valamilyen t\u00e1mogat\u00e1st kapjanak.\n\u00a0\u00a0\u00a0\u00a0A m\u00e1sik javaslat azt t\u00e1mogatja, hogy azok az Egyes\u00fclt Kir\u00e1lys\u00e1gban tanul\u00f3 magyarok, akik eddig di\u00e1khitelt vettek ig\u00e9nybe, a Brexit ut\u00e1n se essenek el ett\u0151l a lehet\u0151s\u00e9gt\u0151l - ismertette, hozz\u00e1t\u00e9ve: meg kell vizsg\u00e1lni, hogy az \u00faj helyzetben hogyan lehet seg\u00edteni azoknak, akik tov\u00e1bbra is az Egyes\u00fclt Kir\u00e1lys\u00e1gban szeretn\u00e9nek tanulni.\n\u00a0\u00a0\u00a0\u00a0Nov\u00e1k Katalin elmondta: lez\u00e1rult az 1-es t\u00edpus\u00fa diab\u00e9tesszel \u00e9l\u0151ket k\u00e9pvisel\u0151 civil szervezeteknek ki\u00edrt 100 milli\u00f3 forintos \u00e9s az 1-es t\u00edpus\u00fa diab\u00e9teszes gyermekeket kezel\u0151 centrumoknak meghirdetett 500 milli\u00f3 forintos keret\u00f6sszeg\u0171 p\u00e1ly\u00e1zat. El\u0151bbire 16, ut\u00f3bbira 21 nyertes p\u00e1ly\u00e1zat \u00e9rkezett - ismertette.\n\u00a0\u00a0\u00a0\u00a0Tudatta: tizenegyedik alkalommal hirdett\u00e9k meg a Csal\u00e1dbar\u00e1t munkahely p\u00e1ly\u00e1zatot, amelyre 183 c\u00e9g 760 milli\u00f3 forint \u00e9rt\u00e9kben p\u00e1ly\u00e1zott. A rendelkez\u00e9sre \u00e1ll\u00f3 mintegy 90 milli\u00f3 forintot 54 nyertes p\u00e1ly\u00e1z\u00f3 k\u00f6z\u00f6tt osztott\u00e1k el - tette hozz\u00e1.\n\u00a0\u00a0\u00a0\u00a0Kit\u00e9rt arra is: 2830 kistelep\u00fcl\u00e9snek 2,8 milli\u00e1rd forint t\u00e1mogat\u00e1st adtak a falunapok, kultur\u00e1lis rendezv\u00e9nyek szervez\u00e9s\u00e9re meghirdetett p\u00e1ly\u00e1zaton.\n\u00a0\u00a0\u00a0\u00a0Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra a Di\u00e1khitel K\u00f6zpont Zrt. h\u00fasz\u00e9ves \u00e9vfordul\u00f3ja alkalm\u00e1b\u00f3l arr\u00f3l besz\u00e9lt, hogy el\u0151sz\u00f6r 2001 okt\u00f3ber\u00e9ben foly\u00f3s\u00edtottak di\u00e1khitelt, az\u00f3ta t\u00f6bb mint 462 ezer hallgat\u00f3nak utaltak hitelt 408 milli\u00e1rd forint \u00e9rt\u00e9kben.\n\u00a0\u00a0\u00a0\u00a0Bevezett\u00e9k 2012-ben a k\u00e9pz\u00e9si k\u00f6lts\u00e9gre ford\u00edthat\u00f3 Di\u00e1khitel 2-t, amely 2017-t\u0151l kamatmentes, 2019-ben bevezett\u00e9k a Nyelvtanul\u00e1si di\u00e1khitelt, 2020-ban a koronav\u00edrus-j\u00e1rv\u00e1ny miatt a Di\u00e1khitel Pluszt, a Di\u00e1khitel 2 pedig id\u00e9n m\u00e1just\u00f3l a szakk\u00e9pz\u00e9sben \u00e9s a feln\u0151ttk\u00e9pz\u00e9sben is el\u00e9rhet\u0151 - eml\u00e9keztetett.\n\u00a0\u00a0\u00a0\u00a0Azt mondta: 2018-ban arr\u00f3l d\u00f6nt\u00f6tt a korm\u00e1ny, hogy gyermekv\u00e1llal\u00e1s eset\u00e9n az \u00e9desany\u00e1k hitel\u00e9t r\u00e9szben, illetve teljes eg\u00e9sz\u00e9ben elengedi. Ezzel a lehet\u0151s\u00e9ggel eddig hatezren \u00e9ltek - ismertette.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta: a di\u00e1khitelt az\u00e9rt ind\u00edtotta el az els\u0151 Fidesz-korm\u00e1ny, hogy egyetlen tehets\u00e9ges di\u00e1k se szoruljon ki a fels\u0151oktat\u00e1sb\u00f3l.\n\nMTI\n\n"}]