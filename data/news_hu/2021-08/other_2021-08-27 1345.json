[{"date": "2021-08-27 13:45", "url": "https://koronavirus.gov.hu/cikkek/szijjarto-magyar-gazdasag-teljesitmenye-mara-meghaladta-valsag-elotti-szintet", "h1": "Szijj\u00e1rt\u00f3: A magyar gazdas\u00e1g teljes\u00edtm\u00e9nye m\u00e1ra meghaladta a v\u00e1ls\u00e1g el\u0151tti szintet", "body": "\nBeruh\u00e1z\u00e1sokra van sz\u00fcks\u00e9g ahhoz, hogy \u00e9v v\u00e9g\u00e9re l\u00e9trej\u00f6jj\u00f6n az 5,5 sz\u00e1zal\u00e9kos gazdas\u00e1gi n\u00f6veked\u00e9s Magyarorsz\u00e1gon, a korm\u00e1ny napi szinten azon dolgozik, hogy ezt a c\u00e9lt el\u00e9rje - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a Tihanyban zajl\u00f3 Tranzit c\u00edm\u0171 k\u00f6z\u00e9leti \u00e9vadnyit\u00f3 rendezv\u00e9nyen p\u00e9nteken.\n\n\nA rendezv\u00e9ny Facebook-oldal\u00e1n \u00e9l\u0151ben k\u00f6zvet\u00edtett esem\u00e9nyen a miniszter kiemelte: a magyar v\u00e1ls\u00e1gkezel\u00e9s a vil\u00e1g \u00e9lvonal\u00e1hoz tartozik, ennek k\u00f6sz\u00f6nhet\u0151, hogy a gazdas\u00e1g teljes\u00edtm\u00e9nye m\u00e1ra meghaladta a v\u00e1ls\u00e1g el\u0151tti szintet. Az ipar teljes\u00edtm\u00e9nye p\u00e9ld\u00e1ul 22 sz\u00e1zal\u00e9kkal magasabb a 2019-es szinthez m\u00e9rve - tette hozz\u00e1.\n\u00a0\u00a0\u00a0\u00a0A beruh\u00e1z\u00e1sok\u00e9rt, a gazdas\u00e1gi kapacit\u00e1sok \u00fajraeloszt\u00e1s\u00e1\u00e9rt \u00e9les verseny zajlik glob\u00e1lis szinten - mutatott r\u00e1 Szijj\u00e1rt\u00f3 P\u00e9ter. Magyarorsz\u00e1g vonzereje az alacsony ad\u00f3kban, a rugalmass\u00e1gban \u00e9s a politikai stabilit\u00e1sban rejlik - tette hozz\u00e1, utalva arra, hogy a korm\u00e1ny ki is haszn\u00e1lja ezeket az adotts\u00e1gokat.\n\u00a0\u00a0\u00a0\u00a0A korm\u00e1ny 1435 Magyarorsz\u00e1gon m\u0171k\u00f6d\u0151 v\u00e1llalattal k\u00f6t\u00f6tt szerz\u0151d\u00e9st, aminek eredm\u00e9nyek\u00e9ppen tavaly, a v\u00e1ls\u00e1g \u00e9v\u00e9ben 1700 milli\u00e1rd forint \u00e9rt\u00e9k\u0171 beruh\u00e1z\u00e1s indult el 474 milli\u00e1rdos \u00e1llami t\u00e1mogat\u00e1ssal - hangs\u00falyozta.\n\u00a0\u00a0\u00a0\u00a0A t\u00e1rcavezet\u0151 eml\u00e9keztetett arra, hogy a vil\u00e1gj\u00e1rv\u00e1ny kit\u00f6r\u00e9s\u00e9t k\u00f6vet\u0151en Magyarorsz\u00e1g nem seg\u00e9lyeket osztott, hanem megakad\u00e1lyozta a munkan\u00e9lk\u00fclis\u00e9g kialakul\u00e1s\u00e1t. Arra is kit\u00e9rt, hogy az orsz\u00e1gban a rendszerv\u00e1lt\u00e1s \u00f3ta nem dolgoztak annyian, mint most, amikor 4,7 milli\u00f3 ad\u00f3fizet\u0151t tartanak sz\u00e1mon, mik\u00f6zben vil\u00e1gszinten 114 milli\u00f3 munkahely veszett el.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyi t\u00e1rca vezet\u0151je felid\u00e9zte, hogy a j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6k \u00e9s az olt\u00f3anyagok beszerz\u00e9s\u00e9\u00e9rt folytatott k\u00fczdelmet nemzetk\u00f6zi szinten \"vadnyugati k\u00f6r\u00fclm\u00e9nyek\" jellemezt\u00e9k, a kereslet \u00e9s a k\u00edn\u00e1lat messze elszakadt egym\u00e1st\u00f3l. Hozz\u00e1f\u0171zte: az ut\u00f3bbi b\u0151 t\u00edz \u00e9v nyugodt \u00e9s a nemzeti \u00e9rdeken alapul\u00f3 k\u00fclpolitik\u00e1j\u00e1nak volt k\u00f6sz\u00f6nhet\u0151, hogy K\u00edn\u00e1t\u00f3l \u00e9s Oroszorsz\u00e1gt\u00f3l is az els\u0151k k\u00f6z\u00f6tt jutott olt\u00f3anyaghoz a Magyarorsz\u00e1g.\n\u00a0\u00a0\u00a0\u00a0Naponta 30 milli\u00f3 eur\u00f3 vesztes\u00e9get jelentett Magyarorsz\u00e1gnak a gazdas\u00e1g le\u00e1ll\u00e1sa, \u00edgy a m\u00e1sf\u00e9l h\u00f3napnyi el\u0151ny az \u00fajranyit\u00e1sban m\u00e1s uni\u00f3s orsz\u00e1gokhoz k\u00e9pest hatalmas k\u00e1rokt\u00f3l k\u00edm\u00e9lte meg a gazdas\u00e1got, nem besz\u00e9lve az ember\u00e9letekr\u0151l, amelyeket siker\u00fclt megmenteni az olt\u00e1sokkal - v\u00e9lekedett a miniszter.\n\u00a0\u00a0\u00a0\u00a0A 2010 ut\u00e1ni helyzetre visszatekintve a politikus elmondta, hogy az szja 15 sz\u00e1zal\u00e9kra \u00e9s a v\u00e1llalati ad\u00f3kulcs 9 sz\u00e1zal\u00e9kra cs\u00f6kkent\u00e9se, illetve az egykulcsos ad\u00f3rendszer volt az alapja annak, hogy a magyar gazdas\u00e1g 2020-ra - amikor a j\u00e1rv\u00e1ny \u00e9rkezett - Eur\u00f3pa egyik leger\u0151sebb \u00e9s legellen\u00e1ll\u00f3bb gazdas\u00e1ga lett. \u00d6t \u00e9v alatt, 2014 \u00e9s 2019 k\u00f6z\u00f6tt, 493 nagy beruh\u00e1z\u00e1s val\u00f3sult meg az orsz\u00e1gban 20 milli\u00e1rd eur\u00f3 feletti \u00e9rt\u00e9ket k\u00e9pviselve - emelte ki az eredm\u00e9nyek k\u00f6z\u00fcl.\n\u00a0\u00a0\u00a0\u00a0Szijj\u00e1rt\u00f3 P\u00e9ter v\u00e9g\u00fcl az afganiszt\u00e1ni helyzetr\u0151l besz\u00e9lve azt mondta, hogy a ment\u00e9si akci\u00f3k lez\u00e1r\u00e1s\u00e1t k\u00f6vet\u0151en sz\u00fcks\u00e9ges kivizsg\u00e1lni, hogy kik hib\u00e1ztak, hogyan fordulhatott el\u0151 az, hogy 3 nap alatt gyakorlatilag romokba d\u0151lt 20 \u00e9v munk\u00e1ja. A k\u00fclgazdas\u00e1gi \u00e9s k\u00fcl\u00fcgyminiszter t\u00e1j\u00e9koztatott arr\u00f3l, hogy Magyarorsz\u00e1g kimenek\u00edtette a katon\u00e1ival egy\u00fcttm\u0171k\u00f6d\u0151 helyieket, v\u00e9lem\u00e9nye szerint minden orsz\u00e1g saj\u00e1t felel\u0151ss\u00e9ge, hogy ezt megtegye.\n\nMTI 2021. augusztus 27.\n\n"}]