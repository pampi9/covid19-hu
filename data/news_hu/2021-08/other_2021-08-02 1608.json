[{"date": "2021-08-02 16:08", "url": "https://koronavirus.gov.hu/cikkek/itm-jarvanyhelyzet-elotti-szintre-szorult-vissza-az-allaskeresok-szama", "h1": "ITM: a j\u00e1rv\u00e1nyhelyzet el\u0151tti szintre szorult vissza az \u00e1ll\u00e1skeres\u0151k sz\u00e1ma", "body": "\nAugusztus elej\u00e9re 259 ezerre cs\u00f6kkent a regisztr\u00e1lt \u00e1ll\u00e1skeres\u0151k l\u00e9tsz\u00e1ma Magyarorsz\u00e1gon, a tavaly ny\u00e1ri m\u00e9lypont \u00f3ta ez k\u00f6zel 120 ezer f\u0151s m\u00e9rs\u00e9kl\u0151d\u00e9st jelent - k\u00f6z\u00f6lte az MTI-vel Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nAz ITM h\u00e9tf\u0151i k\u00f6zlem\u00e9nye szerint legut\u00f3bb 2020 janu\u00e1rj\u00e1ban, a v\u00edrusv\u00e1ls\u00e1g el\u0151tt \u00e1llt ilyen alacsonyan a meghat\u00e1roz\u00f3 jelent\u0151s\u00e9g\u0171 munkaer\u0151-piaci mutat\u00f3. 2010 \u00f3ta az akkori 12 sz\u00e1zal\u00e9kosr\u00f3l harmad\u00e1ra cs\u00f6kkent a munkan\u00e9lk\u00fclis\u00e9gi r\u00e1ta. A korm\u00e1ny gazdas\u00e1gv\u00e9delmi int\u00e9zked\u00e9seinek eredm\u00e9nyess\u00e9g\u00e9t egyre t\u00f6bb kedvez\u0151 foglalkoztat\u00e1spolitikai adat er\u0151s\u00edti meg - \u00edrj\u00e1k a k\u00f6zlem\u00e9nyben.\n\u00a0\u00a0\u00a0\u00a0Felid\u00e9zik, hogy a K\u00f6zponti Statisztikai Hivatal m\u00falt heti adatk\u00f6zl\u00e9se szerint j\u00faniusra kor\u00e1bban sosem l\u00e1tott m\u00e9rt\u00e9ket \u00e9rt el, a 4,7 milli\u00f3 f\u0151t k\u00f6zel\u00edtette a hazai foglalkoztat\u00e1s. Rekordmagass\u00e1gba emelkedett az els\u0151dleges munkaer\u0151piacon dolgoz\u00f3k sz\u00e1ma is Magyarorsz\u00e1gon. A 4 sz\u00e1zal\u00e9kos munkan\u00e9lk\u00fclis\u00e9gi r\u00e1ta v\u00e1ltozatlanul az egyik legalacsonyabb adat az Eur\u00f3pai Uni\u00f3ban.\n\u00a0\u00a0\u00a0\u00a0Az Eurostat idei els\u0151 negyed\u00e9ves \u00f6sszegz\u00e9se szerinti 77,7 sz\u00e1zal\u00e9kos foglalkoztat\u00e1si szinttel Magyarorsz\u00e1g a tag\u00e1llami rangsor hatodik hely\u00e9t foglalja el, mintegy hat sz\u00e1zal\u00e9kponttal m\u00falva fel\u00fcl az uni\u00f3s \u00e1tlagot. A rendszerv\u00e1ltoz\u00e1s \u00f3ta nem tapasztalt er\u0151ss\u00e9g\u0171 mutat\u00f3 l\u00e9nyeg\u00e9ben a teljes foglalkoztat\u00e1shoz k\u00f6zeli \u00e1llapotnak felel meg. A nemzetk\u00f6zi \u00f6sszehasonl\u00edt\u00f3 adatok alapj\u00e1n a 20-64 \u00e9ves munkaer\u0151-\u00e1llom\u00e1nyb\u00f3l Magyarorsz\u00e1gn\u00e1l csak Hollandi\u00e1ban, Sv\u00e9dorsz\u00e1gban, Csehorsz\u00e1gban, \u00c9sztorsz\u00e1gban \u00e9s N\u00e9metorsz\u00e1gban dolgoznak t\u00f6bben - ismerteti az ITM.\n\u00a0\u00a0\u00a0\u00a0Bod\u00f3 S\u00e1ndor a k\u00f6zlem\u00e9nyben kiemelte: \"m\u00e1ra eltagadhatatlann\u00e1 v\u00e1lt, hogy a hazai foglalkoztat\u00e1s b\u0151v\u00fcl\u00e9s\u00e9t csak \u00e1tmenetileg vetette vissza a v\u00edrusv\u00e1ls\u00e1g. A sikeres gazdas\u00e1gv\u00e9delmi er\u0151fesz\u00edt\u00e9sekkel meg tudtuk tartani a magyar emberek munkahelyeit. A j\u00f3l c\u00e9lzott int\u00e9zked\u00e9sek arra is nyilv\u00e1nval\u00f3an alkalmasnak bizonyultak, hogy a gazdas\u00e1g \u00fajraind\u00edt\u00e1sa \u00e9rdek\u00e9ben \u00faj munkahelyeket teremts\u00fcnk. Ezzel szemben a Gyurcs\u00e1ny-korm\u00e1nyok seg\u00e9lyez\u00e9sre \u00e9p\u00edt\u0151 gyakorlata felt\u0171n\u0151en kudarcos: 2009-2010-ben m\u00e9g 600 ezer f\u0151 k\u00f6r\u00fcl alakult az\u00a0\u00e1ll\u00e1skeres\u0151k sz\u00e1ma.\"\n\n\nMTI 2021. augusztus 2.\n\n"}]