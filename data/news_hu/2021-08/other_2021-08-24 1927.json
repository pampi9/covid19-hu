[{"date": "2021-08-24 19:27", "url": "https://koronavirus.gov.hu/cikkek/muller-cecilia-beoltottak-kevesebb-mint-1-betegszik-meg", "h1": "M\u00fcller Cec\u00edlia: A beoltottak kevesebb mint 1%-a betegszik meg", "body": "\nA koronav\u00edrus elleni olt\u00e1s felv\u00e9tel\u00e9re buzd\u00edtott az orsz\u00e1gos tisztif\u0151orvos kedden a k\u00f6zm\u00e9di\u00e1ban, kiemelve, hogy \"a negyedik hull\u00e1m k\u00fcsz\u00f6b\u00e9n vagyunk\", \u00e9s akik m\u00e9g nem kapt\u00e1k meg a vakcin\u00e1t, azok v\u00e9dtelenek.\n\n\nM\u00fcller Cec\u00edlia elmondta, hogy mind\u00f6ssze 0,2 sz\u00e1zal\u00e9kos \u00fajrafert\u0151z\u0151d\u00e9si ar\u00e1nyt mutattak ki azokn\u00e1l, akik a koronav\u00edrus ellen Magyarorsz\u00e1gon haszn\u00e1lt vakcin\u00e1k sz\u00fcks\u00e9ges d\u00f3zis\u00e1t megkapt\u00e1k.\n\u00a0\u00a0\u00a0\u00a0A tisztif\u0151orvos kifejtette, hogy a Magyarorsz\u00e1gon rendelkez\u00e9sre \u00e1ll\u00f3 hatf\u00e9le olt\u00f3anyag rendk\u00edv\u00fcl hat\u00e9konynak bizonyult.\n\u00a0\u00a0\u00a0\u00a0\u00d6t \u00e9s f\u00e9l milli\u00f3an m\u00e1r megkapt\u00e1k a k\u00fcl\u00f6nb\u00f6z\u0151 olt\u00f3anyagok sz\u00fcks\u00e9ges d\u00f3zisait, \u00edgy \u0151k m\u00e1r v\u00e9dettnek sz\u00e1m\u00edtanak. A 0,2 sz\u00e1zal\u00e9kos \u00fajrafert\u0151z\u0151d\u00e9s \"rendk\u00edv\u00fcl j\u00f3 ar\u00e1ny\", \u00e9s a kev\u00e9s megfert\u0151z\u0151d\u00f6tt eset\u00e9ben is jellemz\u0151en enyhe t\u00fcnetekkel folyt le a megbeteged\u00e9s - tette hozz\u00e1.\n\u00a0\u00a0\u00a0\u00a0Mindez azt mutatja, hogy \u00fajrafert\u0151z\u0151d\u00e9s el\u0151fordulhat, de rendk\u00edv\u00fcl ritk\u00e1n, \u00e9s akkor is jellemz\u0151en enyhe lefoly\u00e1s\u00fa a betegs\u00e9g, nincs sz\u00fcks\u00e9g k\u00f3rh\u00e1zi kezel\u00e9sre, g\u00e9pi l\u00e9legeztet\u00e9sre - \u00f6sszegezte.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: a koronav\u00edrus-fert\u0151z\u00e9s megel\u0151z\u00e9s\u00e9re a v\u00e9d\u0151olt\u00e1s felv\u00e9tele az egyetlen hat\u00e1sos v\u00e9delem.\n\u00a0\u00a0\u00a0\u00a0Az el\u0151z\u0151 hull\u00e1mokn\u00e1l is l\u00e1tni lehetett, hogy a fiatalok, eg\u00e9szs\u00e9gesek is megfert\u0151z\u0151dhetnek - eml\u00e9keztetett M\u00fcller Cec\u00edlia.\n\u00a0\u00a0\u00a0\u00a0A tisztif\u0151orvos hangs\u00falyozta: meg kell akad\u00e1lyozni, hogy \"fog\u00e9kony szervezet\", vagyis oltatlan, v\u00e9dtelen szervezet maradjon annak a k\u00f6rnyezet\u00e9ben, aki fert\u0151zhet.\n\u00a0\u00a0\u00a0\u00a0Csak akkor sz\u0171nik meg a v\u00edrus terjed\u00e9se, ha nem tal\u00e1l fog\u00e9kony szervezetet - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia eml\u00e9keztetett arra, hogy nyolc h\u00f3napja adj\u00e1k be a v\u00e9d\u0151olt\u00e1sokat Magyarorsz\u00e1gon, \u00e9s kamp\u00e1nyokat is szerveznek a vakcin\u00e1l\u00e1s n\u00e9pszer\u0171s\u00edt\u00e9s\u00e9re.\n\u00a0\u00a0\u00a0\u00a0A k\u00f6vetkez\u0151 ilyen kamp\u00e1ny az iskolakezd\u00e9shez kapcsol\u00f3dik, azonban a gyerekek olt\u00e1s\u00e1val nem kell azt megv\u00e1rni, most is lehet regisztr\u00e1lni, \u00e9s fel lehet venni a vakcin\u00e1t az olt\u00f3helyeken - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia szerint a sokf\u00e9le vakcina \u00e9s a megfelel\u0151 olt\u00f3anyag-mennyis\u00e9gnek k\u00f6sz\u00f6nhet\u0151en tart Magyarorsz\u00e1g ott, ahol. Ez\u00e9rt b\u00edzik abban, hogy \"a k\u00e9tked\u0151k is csatlakoznak\", \u00e9s \u00edgy a \"negyedik hull\u00e1m k\u00f6nnyebben vehet\u0151 lesz Magyarorsz\u00e1gon\".\n\u00a0\u00a0\u00a0\u00a0Felh\u00edvta a figyelmet ugyanakkor, hogy a delta v\u00edrusvari\u00e1nsr\u00f3l tudj\u00e1k, mintegy 60 sz\u00e1zal\u00e9kkal fert\u0151z\u0151bb a brit mut\u00e1nsn\u00e1l.\n\u00a0\u00a0\u00a0\u00a0A szennyv\u00edzb\u0151l nyert m\u00falt heti adatok is azt mutatj\u00e1k, hogy \"a negyedik hull\u00e1m k\u00fcsz\u00f6b\u00e9n vagyunk\". Els\u0151sorban Budapesten \u00e9s Szegeden m\u00e9rtek nagyobb koronav\u00edrus-koncentr\u00e1ci\u00f3t, de az orsz\u00e1gos \u00e1tlag is n\u00f6vekszik, m\u00e1r el\u00e9rte azt a szintet, amelyet a m\u00e1sodik hull\u00e1m k\u00fcsz\u00f6b\u00e9n tapasztaltak - mondta.\n\u00a0\u00a0\u00a0\u00a0Aki felvette a v\u00e9d\u0151olt\u00e1s minden d\u00f3zis\u00e1t, annak nagy val\u00f3sz\u00edn\u0171s\u00e9ggel m\u00e1r nem kell tartania a negyedik hull\u00e1mt\u00f3l, akik viszont m\u00e9g nem, azok v\u00e9dtelenek. \"Ne ringassuk magunkat abban, hogy kialakul a ny\u00e1jimmunit\u00e1s!\" Akkor fog cs\u00f6kkenni a fert\u0151z\u00e9sek sz\u00e1ma, \"ha egyenk\u00e9nt, egy\u00e9nenk\u00e9nt v\u00e1lunk v\u00e9dett\u00e9\" a v\u00e9d\u0151olt\u00e1s r\u00e9v\u00e9n - tette hozz\u00e1 a tisztif\u0151orvos.\n\u00a0\u00a0\u00a0\u00a0K\u00f6z\u00f6lte: a harmadik olt\u00e1s felv\u00e9tel\u00e9t nem javasolj\u00e1k a teljes lakoss\u00e1gnak, mivel az eg\u00e9szs\u00e9ges szervezetben a jellemz\u0151en k\u00e9t d\u00f3zisb\u00f3l \u00e1ll\u00f3 v\u00e9d\u0151olt\u00e1si sorral kialakul az olt\u00f3anyag szintj\u00e9nek megfelel\u0151 v\u00e9detts\u00e9g.\n\u00a0\u00a0\u00a0\u00a0 Vannak viszont olyan csoportok, p\u00e9ld\u00e1ul az immunhi\u00e1nyos betegek, akikn\u00e9l az immunv\u00e1lasz gyeng\u00e9bb lehet. Ide tartoznak az id\u0151sek is, akiknek szint\u00e9n gyeng\u00e9bben reag\u00e1l a szervezete - mondta M\u00fcller Cec\u00edlia.\n\u00a0\u00a0\u00a0\u00a0Ezzel egy\u00fctt r\u00e1mutatott: Magyarorsz\u00e1gon senkit nem z\u00e1rnak el a harmadik olt\u00e1s lehet\u0151s\u00e9g\u00e9t\u0151l.\n\u00a0\u00a0\u00a0\u00a0Aki \u00fagy \u00e9rzi, hogy szeretne harmadik olt\u00e1st, hogy m\u00e9g ink\u00e1bb meger\u0151s\u00edtse immunrendszer\u00e9t, \u00e9lhet a lehet\u0151s\u00e9ggel - mondta M\u00fcller Cec\u00edlia, de hozz\u00e1tette: mindenkinek azt javasolja, hogy olt\u00e1s el\u0151tt konzult\u00e1ljon orvossal.\n\u00a0\u00a0\u00a0\u00a0Magyarorsz\u00e1gon \"heterol\u00f3g\" olt\u00e1st, vagyis k\u00fcl\u00f6nb\u00f6z\u0151 technol\u00f3gi\u00e1val k\u00e9sz\u00fclt vakcin\u00e1k bead\u00e1s\u00e1t javasolj\u00e1k - mondta M\u00fcller Cec\u00edlia.\n\nMTI 2021. augusztus 24.\n\n"}]