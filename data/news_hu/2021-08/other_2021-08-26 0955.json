[{"date": "2021-08-26 09:55", "url": "https://koronavirus.gov.hu/cikkek/itm-folyamatosan-csokken-regisztralt-allaskeresok-szama", "h1": "ITM: folyamatosan cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma", "body": "\nH\u00f3napr\u00f3l h\u00f3napra kevesebb a regisztr\u00e1lt \u00e1ll\u00e1skeres\u0151 Magyarorsz\u00e1gon, sz\u00e1muk a tavaly j\u00faniusi m\u00e9lypont \u00f3ta m\u00e1r t\u00f6bb mint 120 ezerrel cs\u00f6kkent a Nemzeti Foglalkoztat\u00e1si Szolg\u00e1lat legfrissebb adatai szerint - jelentette be Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca \u00e1ltal cs\u00fct\u00f6rt\u00f6k\u00f6n az MTI-hez eljutatott k\u00f6zlem\u00e9nyben.\n\n\nAz \u00e1llamtitk\u00e1r szerint a tart\u00f3san javul\u00f3 tendencia a korm\u00e1ny sikeres v\u00e1ls\u00e1gkezel\u00e9s\u00e9nek k\u00f6sz\u00f6nhet\u0151, a gazdas\u00e1gv\u00e9delmi \u00e9s \u00fajraind\u00edt\u00e1si int\u00e9zked\u00e9sek \u00e9rdemben seg\u00edtett\u00e9k a fellend\u00fcl\u00e9st, a foglalkoztat\u00e1si rekordok el\u00e9r\u00e9s\u00e9t.\n\u00a0\u00a0\u00a0\u00a0A munkaer\u0151piac \u00e9l\u00e9nk dinamik\u00e1j\u00e1t jelzi, hogy augusztusban csaknem 100 ezer \u00fcres \u00e1ll\u00e1shely \u00e1llt rendelkez\u00e9sre, a h\u00f3nap v\u00e9g\u00e9re ebb\u0151l kevesebb mint 60 ezer maradt bet\u00f6ltetlen. A csoportos l\u00e9tsz\u00e1mle\u00e9p\u00edt\u00e9sekben \u00e9rintett munkav\u00e1llal\u00f3k sz\u00e1ma a tavaly j\u00faniusi szint t\u00f6red\u00e9k\u00e9re, mind\u00f6ssze 6 sz\u00e1zal\u00e9k\u00e1ra cs\u00f6kkent.\n\u00a0\u00a0\u00a0\u00a0A korm\u00e1ny a v\u00edrusv\u00e1ls\u00e1gra v\u00e1laszul munkahelyteremt\u0151 \u00e9s munkahelyv\u00e9delmi int\u00e9zked\u00e9sek sor\u00e1t hozta meg, amelyekkel t\u00f6bb sz\u00e1zezer munkahely meg\u0151rz\u00e9s\u00e9t \u00e9s \u00fajrateremt\u00e9s\u00e9t t\u00e1mogatta. A jelenleg is fut\u00f3 V\u00e1llalkoz\u00e1sok munkaer\u0151 t\u00e1mogat\u00e1sa program m\u00e1r t\u00f6bb mint 22 ezer regisztr\u00e1lt \u00e1ll\u00e1skeres\u0151t juttatott vissza a munkaer\u0151piacra.\n\u00a0\u00a0\u00a0\u00a0A k\u00f6zlem\u00e9ny id\u00e9zte Bod\u00f3 S\u00e1ndort, aki elmondta, eredm\u00e9nyesen ind\u00edtott\u00e1k \u00fajra a gazdas\u00e1got, m\u00e1r t\u00f6bben dolgoznak Magyarorsz\u00e1gon, mint a j\u00e1rv\u00e1ny el\u0151tt. A munkav\u00e1llal\u00f3k sz\u00e1ma a rendszerv\u00e1lt\u00e1s \u00f3ta nem tapasztalt szintre, 4,7 milli\u00f3 k\u00f6zel\u00e9be emelkedett. A hazai els\u0151dleges munkaer\u0151piacon foglalkoztatottak\u00e9 pedig 4 milli\u00f3 450 ezer f\u00f6l\u00e9, harminc \u00e9ve nem dolgoztak ilyen sokan Magyarorsz\u00e1gon a versenyszf\u00e9r\u00e1ban. A 4 sz\u00e1zal\u00e9kos munkan\u00e9lk\u00fclis\u00e9gi r\u00e1ta az egyik legalacsonyabb Eur\u00f3p\u00e1ban. \"A munkaalap\u00fa gazdas\u00e1g ki\u00e9p\u00edt\u00e9s\u00e9ben el\u00e9rt eredm\u00e9nyek teh\u00e1t v\u00e1ls\u00e1g\u00e1ll\u00f3nak bizonyultak\" - \u00e9rt\u00e9kelt az ITM \u00e1llamtitk\u00e1ra.\n\nMTI 2021. augusztus 26.\n\n"}]