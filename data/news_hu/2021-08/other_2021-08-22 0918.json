[{"date": "2021-08-22 09:18", "url": "https://koronavirus.gov.hu/cikkek/orban-mindenki-vegyen-ra-egy-embert-az-oltasra", "h1": "Orb\u00e1n: mindenki vegyen r\u00e1 egy embert az olt\u00e1sra!", "body": "\nMindenki vegyen r\u00e1 legal\u00e1bb egy, eddig be nem oltott embert a csal\u00e1dj\u00e1ban, a munkahely\u00e9n arra, hogy k\u00e9rje a koronav\u00edrus elleni v\u00e9d\u0151olt\u00e1st, \u00f6tsz\u00e1z beoltottb\u00f3l ugyanis egy fert\u0151z\u0151dik meg \u00e9s a betegs\u00e9g lefoly\u00e1sa n\u00e1la is enyh\u00e9bb, mint az oltatlanokn\u00e1l - mondta a minisztereln\u00f6k a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\n\u00a0Orb\u00e1n Viktor azt mondta: ha mindenki m\u00e9g egy embert meggy\u0151z, akkor olyan v\u00e9detts\u00e9gi szint alakul ki az orsz\u00e1gban, hogy a j\u00e1rv\u00e1ny negyedik hull\u00e1m\u00e1nak ereje \u00f6ssze sem lesz hasonl\u00edthat\u00f3 a kor\u00e1bbi hull\u00e1mok\u00e9val.\n\u00a0\u00a0\u00a0\u00a0\"Mindenkit be tudunk oltani, 8 milli\u00f3 vakcina van a rakt\u00e1rainkban\" - jelentette ki a minisztereln\u00f6k, hangs\u00falyozva: ha valaki jelentkezik, az egy h\u00e9ten bel\u00fcl biztosan megkapja az olt\u00e1st.\n\u00a0\u00a0\u00a0\u00a0B\u00e1r ezen a h\u00e9tv\u00e9g\u00e9n az augusztus 20-ai nemzeti \u00fcnnep alkalm\u00e1b\u00f3l a felh\u0151tlen \u00fcnnepl\u00e9s\u00e9 a terep, k\u00f6zben k\u00e9sz\u00fclni kell arra, hogy \"a negyedik hull\u00e1m (...) kopogtat az ajt\u00f3n\".\n\u00a0\u00a0\u00a0\u00a0\"A leger\u0151teljesebben \u00e9s leghangosabban nem is a mi ajt\u00f3nkon\", hanem a k\u00f6rnyez\u0151 \u00e9s a nyugat-eur\u00f3pai orsz\u00e1gok ajtaj\u00e1n, de a tavalyi helyzethez hasonl\u00f3an Magyarorsz\u00e1got sem fogja elker\u00fclni a negyedik hull\u00e1m.\nA korm\u00e1ny eg\u00e9sz ny\u00e1ron dolgozott, hogy felk\u00e9sz\u00edtse az orsz\u00e1got a negyedik hull\u00e1mra, folyamatosan \u00fcl\u00e9seztek az operat\u00edv t\u00f6rzsek - emelte ki. Megszervezt\u00e9k az iskolai olt\u00e1sokat, elind\u00edtott\u00e1k a harmadik k\u00f6r\u00f6s olt\u00e1sokat.\n\u00a0\u00a0\u00a0\u00a0Felid\u00e9zte: Magyarorsz\u00e1g volt az egyik els\u0151 \u00e1llam Eur\u00f3p\u00e1ban, amely k\u00e9t vakcin\u00e1t is beadott a feln\u0151tt lakoss\u00e1g t\u00f6bb mint fel\u00e9nek.\n\u00a0\u00a0\u00a0\u00a0M\u00e1r sok adat rendelkez\u00e9sre \u00e1ll arr\u00f3l, hogy mennyire hat\u00e9kony az immuniz\u00e1l\u00e1s. \u00d6tsz\u00e1z beoltottb\u00f3l egy fert\u0151z\u0151dik meg \u00e9s a betegs\u00e9g lefoly\u00e1sa n\u00e1la is enyh\u00e9bb, mint az oltatlanokn\u00e1l. \u00c9rdemes teh\u00e1t b\u00edzni a vakcin\u00e1kban. A v\u00edrussal szemben az olt\u00e1s m\u0171k\u00f6dik, a maszkvisel\u00e9s \u00e9s az elk\u00fcl\u00f6n\u00fcl\u00e9s nem . \"Csak az olt\u00e1s ment \u00e9letet\" - mondta a minisztereln\u00f6k.\n\u00a0\u00a0\u00a0\u00a0A negyedik hull\u00e1m nem a beoltottakat fenyegeti, hanem az oltatlanokat - emelte ki Orb\u00e1n Viktor. Hozz\u00e1tette: sok oltatlan rem\u00e9nykedik, hogy elker\u00fclheti a fert\u0151z\u00e9st, de nem fogj\u00e1k meg\u00faszni.\n\u00a0\u00a0\u00a0\u00a0Hangs\u00falyozta: mivel a tapasztalat az, hogy a maszkvisel\u00e9s hat\u00e9konys\u00e1ga csek\u00e9ly volt, a vakcin\u00e1\u00e9 viszont els\u00f6pr\u0151 erej\u0171, szeptember 1-j\u00e9t\u0151l \u00fajabb nagy olt\u00e1s melletti kamp\u00e1nyt ind\u00edtanak.\n\u00a0\u00a0\u00a0\u00a0A minisztereln\u00f6k a m\u0171sorban arr\u00f3l is besz\u00e9lt, hogy \"sz\u00e1guld a gazdas\u00e1g\", ez\u00e9rt lesz lehet\u0151s\u00e9g nyugd\u00edjpr\u00e9miumot fizetni, amelynek \u00f6sszege a gazdas\u00e1gi n\u00f6veked\u00e9s m\u00e9rt\u00e9k\u00e9t\u0151l f\u00fcgg. Orb\u00e1n Viktor jelenleg 50-56 ezer forintos egyszeri kifizet\u00e9st l\u00e1t val\u00f3sz\u00edn\u0171nek, de az \u00f6sszeg ak\u00e1r enn\u00e9l j\u00f3val magasabb is lehet.\n\u00a0\u00a0\u00a0\u00a0Hangs\u00falyozta, hogy a rendszerv\u00e1lt\u00e1s \u00f3ta soha nem dolgoztak annyian Magyarorsz\u00e1gon, mint most. Ez\u00e9rt az emberek b\u00fcszk\u00e9k lehetnek magukra, ugyanakkor a kedvez\u0151 n\u00f6veked\u00e9si adatban a korm\u00e1nynak is szerepe van - jegyezte meg. Kiemelte: m\u00e1r nem az a k\u00e9rd\u00e9s, hogy mit kezdj\u00fcnk a munkan\u00e9lk\u00fcliekkel, hanem hogy lesz-e el\u00e9g dolgoz\u00f3. A legnagyobb v\u00e9delem a munk\u00e1b\u00f3l \u00e9l\u0151knek az, ha t\u00f6bb a munka, mint a munkav\u00e1llal\u00f3 \u00e9s a magyar gazdas\u00e1g ma ebben az \u00e1llapotban van - jelentette ki. Hozz\u00e1tette: t\u00f6rekedni kell arra, hogy a kis- \u00e9s k\u00f6z\u00e9pv\u00e1llalkoz\u00f3k hitelhez jussanak.\n\u00a0\u00a0\u00a0\u00a0K\u00f6z\u00f6lte: b\u00edzik abban, hogy Magyarorsz\u00e1g el\u00e9ri az \u00e9ves 5,5 sz\u00e1zal\u00e9kos gazdas\u00e1gi n\u00f6veked\u00e9st, mert ekkor ad\u00f3t tud visszat\u00e9r\u00edteni a gyermekeseknek. A 13. havi nyugd\u00edj visszavezet\u00e9s\u00e9t is folytatn\u00e1k \u00e9s az is c\u00e9l, hogy 25 \u00e9ves korig ne kelljen szem\u00e9lyi j\u00f6vedelemad\u00f3t fizetni - mondta, megjegyezve: \"nagy feladatt\u00f6meg van el\u0151tt\u00fcnk\".\n\u00a0\u00a0\u00a0\u00a0A turizmusra kit\u00e9rve Orb\u00e1n Viktor \u00fagy fogalmazott, hogy Budapest \"kehes\", \"k\u00f6h\u00f6g\", \"kr\u00e1kog\", \"egyel\u0151re m\u00e9g nem tal\u00e1lja a r\u00e9gi ritmus\u00e1t\". Err\u0151l azonban nem a magyarok tehetnek, hanem az, hogy f\u0151leg a k\u00fclf\u00f6ldiekre \u00e9p\u00fclt a f\u0151v\u00e1rosi turizmus, \u0151k pedig m\u00e9g nem sz\u00e1nj\u00e1k r\u00e1 magukat, hogy elinduljanak. J\u00f3 volna, ha a vid\u00e9ken \u00e9l\u0151 magyarok alaposabban megismern\u00e9k Budapestet - v\u00e9lekedett a minisztereln\u00f6k.\n\u00a0\u00a0\u00a0\u00a0A korm\u00e1nyf\u0151 a mintegy 700 ezer embert vonz\u00f3 augusztus 20-ai t\u0171zij\u00e1t\u00e9kr\u00f3l \u00fagy v\u00e9lekedett, hogy siker\u00fclt \"baz\u00e1ri l\u00e1tv\u00e1nyoss\u00e1gb\u00f3l (...) f\u00f6lemel\u0151, nemzeti b\u00fcszkes\u00e9gre okot ad\u00f3, m\u0171v\u00e9szi el\u0151ad\u00e1st kanyar\u00edtani\".\nMTI 2021. augusztus 22.\n\n"}]