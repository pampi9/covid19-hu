[{"date": "2021-08-10 10:12", "url": "https://koronavirus.gov.hu/cikkek/csm-184-ezer-csalad-otthonteremteset-es-25-ezer-csalad-lakasfelujitasat-segitette-kormany", "h1": "CSM: 184 ezer csal\u00e1d otthonteremt\u00e9s\u00e9t \u00e9s 25 ezer csal\u00e1d lak\u00e1sfel\u00faj\u00edt\u00e1s\u00e1t seg\u00edtette a korm\u00e1ny", "body": "\nA nemzeti korm\u00e1ny \u00e1ltal bevezetett csal\u00e1di otthonteremt\u00e9si kedvezm\u00e9ny (CSOK) m\u00e1r 184 ezer csal\u00e1d otthonhoz jut\u00e1s\u00e1t seg\u00edtette, \u00e9s az id\u00e9n elind\u00edtott otthonfel\u00faj\u00edt\u00e1si t\u00e1mogat\u00e1st is m\u00e1r t\u00f6bb, mint 25 ezer csal\u00e1d ig\u00e9nyelte. A korm\u00e1ny c\u00e9lja, hogy a j\u00e1rv\u00e1ny k\u00e1ros hat\u00e1sai ellen\u00e9re is fenntartsa \u00e9s kib\u0151v\u00edtse az otthonteremt\u00e9si t\u00e1mogat\u00e1sokat a gazdas\u00e1g \u00fajraind\u00edt\u00e1sa sor\u00e1n.\n\n\nA fel\u00faj\u00edt\u00e1sra foly\u00f3s\u00edtott t\u00e1mogat\u00e1sok \u00f6sszege meghaladta a 20 milli\u00e1rd forintot, ezen fel\u00fcl 24 milli\u00e1rd forintos korm\u00e1nyzati\u00a0\u00a0kamatt\u00e1mogat\u00e1s\u00fa k\u00f6lcs\u00f6nt is m\u00e1r ig\u00e9nybe vettek a csal\u00e1dok.\u00a0\u00a0A korm\u00e1ny c\u00e9lja tov\u00e1bbra is az, hogy fenntartsa \u00e9s kib\u0151v\u00edtse az otthonteremt\u00e9si t\u00e1mogat\u00e1sokat, hogy a gyermekes csal\u00e1dok saj\u00e1t tulajdon\u00fa otthonban nevelhess\u00e9k gyermekeiket. A baloldal korm\u00e1nyz\u00e1sa alatt le\u00e9p\u00edtette az otthonteremt\u00e9si t\u00e1mogat\u00e1sokat, megsz\u00fcntette az \u00e1llami t\u00e1mogat\u00e1s\u00fa hiteleket \u00e9s kock\u00e1zatos devizahitelekebe k\u00e9nyszer\u00edtette az embereket. A nemzeti korm\u00e1ny nem csak vissza\u00e1ll\u00edtotta, hanem jelent\u0151sen ki is b\u0151v\u00edtett az\u00a0\u00a0otthonteremt\u00e9si t\u00e1mogat\u00e1sokat.\n\nA 2015-ben bevezetett Csal\u00e1di Otthonteremt\u00e9si Kedvezm\u00e9ny (CSOK) sikere ut\u00e1n a j\u00e1rv\u00e1ny ellen\u00e9re is folytat\u00f3dott a csal\u00e1dbar\u00e1t korm\u00e1nyz\u00e1s, amelynek egyik kiemelt eleme a minden eddigin\u00e9l t\u00f6bb lehet\u0151s\u00e9get k\u00edn\u00e1l\u00f3 Otthonteremt\u00e9si Program.\nA janu\u00e1r 1-j\u00e9n elind\u00edtott program r\u00e9szek\u00e9nt az \u00faj \u00e9p\u00edt\u00e9s\u0171 ingatlanok \u00e1f\u00e1ja 27-r\u0151l 5%-ra cs\u00f6kkent, r\u00e1ad\u00e1sul ezt az \u00e1f\u00e1t is visszaig\u00e9nyelhetik azok, akik CSOK-kal v\u00e1s\u00e1rolnak \u00faj otthont.\nCs\u00f6kkentek a k\u00f6zjegyz\u0151i d\u00edjak, tov\u00e1bb\u00e1 a CSOK-kal v\u00e1s\u00e1rolt otthonok eset\u00e9ben az illet\u00e9k megfizet\u00e9se al\u00f3l is mentes\u00fclnek a csal\u00e1dok. Azok a t\u00f6bbgener\u00e1ci\u00f3s csal\u00e1dok is seg\u00edts\u00e9get kapnak, akik k\u00f6z\u00f6s fed\u00e9l alatt, egym\u00e1st t\u00e1mogatva, de k\u00fcl\u00f6n lakr\u00e9szben k\u00e9pzelik el j\u00f6v\u0151j\u00fcket. \u0150k a tet\u0151t\u00e9ri lakr\u00e9sz ki\u00e9p\u00edt\u00e9s\u00e9hez kapcsol\u00f3d\u00f3 munk\u00e1latokra az eddigin\u00e9l j\u00f3val magasabb, az \u00faj lak\u00e1s \u00e9p\u00edt\u00e9se, v\u00e1s\u00e1rl\u00e1sa ut\u00e1n j\u00e1r\u00f3 CSOK \u00f6sszeg\u00e9nek megfelel\u0151 t\u00e1mogat\u00e1st ig\u00e9nyelhetnek.\n\u00a0\nA korm\u00e1ny azokra is gondolt, akik nem szeretn\u00e9nek \u00faj ingatlanba k\u00f6lt\u00f6zni, hanem megl\u00e9v\u0151 otthonukat \u00faj\u00edtan\u00e1k fel. Ez\u00e9rt vezette be az otthonfel\u00faj\u00edt\u00e1si t\u00e1mogat\u00e1st, amelynek keret\u00e9ben az \u00e1llam a fel\u00faj\u00edt\u00e1si k\u00f6lts\u00e9gek fel\u00e9t, de legfeljebb h\u00e1rommilli\u00f3 forintot ut\u00f3lagosan megt\u00e9r\u00edt a csal\u00e1dok sz\u00e1m\u00e1ra. Ez a t\u00e1mogat\u00e1si forma a program kezdete \u00f3ta a legn\u00e9pszer\u0171bb. Eddig 25 ezer csal\u00e1d ig\u00e9nyelte ezt a lehet\u0151s\u00e9get, a foly\u00f3s\u00edtott t\u00e1mogat\u00e1sok \u00f6sszege pedig m\u00e1r meghaladta a 20 milli\u00e1rd forintot.\n\u00a0\nTov\u00e1bbi seg\u00edts\u00e9gk\u00e9nt mindazok, akik a fel\u00faj\u00edt\u00e1s elv\u00e9gz\u00e9s\u00e9hez nem rendelkeznek kell\u0151 m\u00e9rt\u00e9k\u0171 \u00f6ner\u0151vel, ig\u00e9nybe vehetik a korm\u00e1ny \u00e1ltal garant\u00e1lt kedvezm\u00e9nyes otthonfel\u00faj\u00edt\u00e1si k\u00f6lcs\u00f6nt is, amelynek keret\u00e9ben legfeljebb 6 milli\u00f3 forint k\u00f6lcs\u00f6nt vehetnek fel, maximum 10 \u00e9ves futamid\u0151vel \u00e9s 3% kamattal; ezt a lehet\u0151s\u00e9get j\u00fanius v\u00e9g\u00e9ig 5 ezer csal\u00e1d vette ig\u00e9nybe 24 milli\u00e1rd forint \u00f6sszegben.\n\nKiad\u00f3: Csal\u00e1dok\u00e9rt Felel\u0151s T\u00e1rca N\u00e9lk\u00fcli Miniszter\n\n"}]