[{"date": "2021-08-02 13:00", "url": "https://koronavirus.gov.hu/cikkek/magyarorszag-az-elso-ahol-mar-harmadik-oltasra-lehet-idopontot-foglalni", "h1": "Magyarorsz\u00e1g az els\u0151, ahol m\u00e1r a harmadik olt\u00e1sra is lehet id\u0151pontot foglalni", "body": "\nA mai napon megny\u00edlt az id\u0151pontfoglal\u00f3 a harmadik olt\u00e1sra is. Eur\u00f3p\u00e1ban els\u0151k\u00e9nt Magyarorsz\u00e1g teszi lehet\u0151v\u00e9 a koronav\u00edrus elleni harmadik v\u00e9d\u0151olt\u00e1s felv\u00e9tel\u00e9t. Az eeszt.gov.hu id\u0151pontfoglal\u00f3ban a k\u00f3rh\u00e1zi olt\u00f3pontok m\u00e1r meghirdett\u00e9k a foglalhat\u00f3 id\u0151pontokat. Az \u00faj, agressz\u00edv v\u00edrusmut\u00e1nsok megjelen\u00e9se indokoltt\u00e1 teszi, hogy meger\u0151s\u00edts\u00fck azok immunv\u00e9delm\u00e9t, akik kor\u00e1n, az els\u0151k k\u00f6z\u00f6tt kapt\u00e1k meg az olt\u00e1st.\u00a0A harmadik olt\u00e1s is \u00f6nk\u00e9ntes \u00e9s ingyenes. Az id\u0151pontfoglal\u00f3ban az foglalhat id\u0151pontot, aki elm\u00falt 18 \u00e9ves, \u00e9s a m\u00e1sodik olt\u00e1s\u00e1t m\u00e1r t\u00f6bb mint 4 h\u00f3napja\u00a0kapta meg.\u00a0(Az egyd\u00f3zis\u00fa Janssen vakcina eset\u00e9ben term\u00e9szetesen az els\u0151 olt\u00e1st\u00f3l sz\u00e1m\u00edtjuk a\u00a04\u00a0h\u00f3napot). \u00a0Az id\u0151seknek, a kr\u00f3nikus betegs\u00e9gben szenved\u0151knek, \u00e9s a legyeng\u00fclt immunrendszer\u0171 betegeknek k\u00fcl\u00f6n\u00f6sen aj\u00e1nlott a harmadik olt\u00e1s felv\u00e9tele. A v\u00edrus \u00e9s annak mut\u00e1nsai ellen nem a lez\u00e1r\u00e1sok \u00e9s a korl\u00e1toz\u00e1sok jelentik a megold\u00e1st, hanem az olt\u00e1s. A korm\u00e1nyzati vakcinabeszerz\u00e9seknek k\u00f6sz\u00f6nhet\u0151en van b\u0151ven vakcina az \u00fajabb olt\u00e1sokhoz is. Aki nem tud interneten foglalni, a h\u00e1ziorvos\u00e1n\u00e1l is k\u00e9rheti a harmadik\u00a0 olt\u00e1s bead\u00e1s\u00e1t.\n\n\nMagyarorsz\u00e1g Eur\u00f3pa egyik legbiztons\u00e1gosabb orsz\u00e1ga j\u00e1rv\u00e1ny\u00fcgyi szempontb\u00f3l. A teljes immunit\u00e1st jelent\u0151 \u00e1toltotts\u00e1g tekintet\u00e9ben tov\u00e1bbra is Eur\u00f3pa \u00e9s a vil\u00e1g \u00e9lvonal\u00e1ban vagyunk. Azonban a delta v\u00edrusmut\u00e1ns az eur\u00f3pai orsz\u00e1gokban \u00e9s m\u00e1r haz\u00e1nkban is er\u0151sen terjed, ez\u00e9rt amellett, hogy a m\u00e9g be nem oltottakat\u00a0 tov\u00e1bbra is a v\u00e9d\u0151olt\u00e1s felv\u00e9tel\u00e9re k\u00e9rj\u00fck, a harmadik olt\u00e1st is lehet\u0151v\u00e9 tessz\u00fck.\nKi tud id\u0151pontot foglalni harmadik olt\u00e1sra? \nJelenleg csak az a 18 \u00e9v feletti szem\u00e9ly fog tudni a 3. olt\u00e1sra id\u0151pontot foglalni,\u00a0akinek eltelt legal\u00e1bb\u00a04 h\u00f3nap a m\u00e1sodik olt\u00e1st\u00f3l\u00a0sz\u00e1m\u00edtva \u00e9s mindk\u00e9t olt\u00e1s\u00e1t Magyarorsz\u00e1gon kapta meg.\nId\u0151pontfoglal\u00e1s harmadik olt\u00e1sra\nAz online id\u0151pontfoglal\u00f3 el\u00e9rhet\u0151s\u00e9ge:\u00a0https://www.eeszt.gov.hu/hu/covid-oltas-idopontfoglalas\nAz olt\u00e1s\u00a0felv\u00e9tel\u00e9re augusztus 1-t\u0151l ny\u00edlik lehet\u0151s\u00e9g.\nA harmadik olt\u00e1sra t\u00f6rt\u00e9n\u0151 jelentkez\u00e9s lehet\u0151s\u00e9g\u00e9t csak azok fogj\u00e1k l\u00e1tni az id\u0151pontfoglal\u00f3 fel\u00fcleten, akik a fenti krit\u00e9riumoknak megfelelnek. Az id\u0151pontfoglal\u00f3ba a TAJ-sz\u00e1muk \u00e9s a sz\u00fclet\u00e9si idej\u00fck be\u00edr\u00e1s\u00e1val tudnak bel\u00e9pni.\u00a0\nKinek aj\u00e1nlott kiemelten a harmadik olt\u00e1s? \nA harmadik olt\u00e1s\u00a0bead\u00e1sa k\u00fcl\u00f6n\u00f6sen aj\u00e1nlott az id\u0151seknek, a kr\u00f3nikus betegs\u00e9gben szenved\u0151knek, \u00e9s a legyeng\u00fclt immunrendszer\u0171 betegeknek annak \u00e9rdek\u00e9ben, hogy meger\u0151s\u00edts\u00e9k v\u00e9detts\u00e9g\u00fcket\u00a0a\u00a0delta v\u00edrusvari\u00e1nssal szemben is.\nA harmadik olt\u00e1s bead\u00e1s\u00e1val kapcsolatos elj\u00e1r\u00e1srendet az eg\u00e9szs\u00e9g\u00fcgyi szakmai gr\u00e9mium kidolgozta (a Nemzeti N\u00e9peg\u00e9szs\u00e9g\u00fcgyi K\u00f6zpont, az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet, a D\u00e9l-pesti Centrumk\u00f3rh\u00e1z, az Orsz\u00e1gos Kor\u00e1nyi \u00e9s Pulmonol\u00f3giai Int\u00e9zet szakmai vezet\u0151i \u00e9s virol\u00f3gusai, a Szakmai Koll\u00e9giumi Tagozat k\u00e9pvisel\u0151i).\nMilyen vakcin\u00e1val t\u00f6rt\u00e9nik a harmadik olt\u00e1s? \nAzt, hogy ki milyen t\u00edpus\u00fa olt\u00f3anyagot kap harmadik olt\u00e1snak, a szakmai aj\u00e1nl\u00e1st figyelembe v\u00e9ve az olt\u00f3orvos\u00a0d\u00f6nti el a helysz\u00ednen.\u00a0A szakmai aj\u00e1nl\u00e1s szerint aki els\u0151 k\u00e9t olt\u00e1snak vektorvakcin\u00e1t kapott, az el\u00f6lt v\u00edrust tartalmaz\u00f3 vagy mRNS-vakcin\u00e1t kaphat eml\u00e9keztet\u0151\u00fcl \u00e9s ford\u00edtva. Er\u0151teljesebb immunv\u00e1lasz v\u00e1rhat\u00f3 ugyanis att\u00f3l, ha egy m\u00e1s hat\u00e1smechanizmussal m\u0171k\u00f6d\u0151 vakcin\u00e1t adnak eml\u00e9keztet\u0151 olt\u00e1snak.\nAz is lehets\u00e9ges ugyanakkor, hogy kontrainidk\u00e1ci\u00f3 eset\u00e9n valaki ugyanazt az olt\u00e1st kapja harmadikk\u00e9nt, mint amilyennel az alapimmuniz\u00e1l\u00e1sa t\u00f6rt\u00e9nt.\n\n\n\n\nEls\u0151 \u00e9s m\u00e1sodik olt\u00e1sra haszn\u00e1lt vakcina\n\n\nHarmadik olt\u00e1sra javasolt vakcina\n\n\n\n\nAstraZeneca (vektorvakcina)\n\n\nPfizer, Moderna, Sinopharm, AstraZeneca\n\n\n\n\nJanssen (vektorvakcina)\n\n\nPfizer, Moderna, Sinopharm, Janssen\n\n\n\n\nModerna (mRNS)\n\n\nSinopharm, Janssen, AstraZeneca, Moderna\n\n\n\n\nPfizer (mRNS)\n\n\nSinopharm, Janssen, AstraZeneca, Pfizer\n\n\n\n\nSinopharm (inaktiv\u00e1lt)\n\n\nPfizer, Moderna, AstraZeneca, Janssen, Sinopharm\n\n\n\n\nSzputnyik (vektorvakcina)\n\n\nPfizer, Moderna, Sinopharm, Szputnyik\n\n\n\n\nHol t\u00f6rt\u00e9nik a harmadik olt\u00e1s? \nA harmadik\u00a0 olt\u00e1sokat a f\u0151v\u00e1rosban a centrumk\u00f3rh\u00e1zakban, a megy\u00e9kben a megyei k\u00f3rh\u00e1zakban lehet felvenni, ahov\u00e1 online lehet id\u0151pontot foglalni. Ezeken az olt\u00f3pontokon mindegyik olyan vakcina t\u00edpus el\u00e9rhet\u0151 lesz, ami a harmadik olt\u00e1sokhoz felhaszn\u00e1lhat\u00f3.\nA harmadik olt\u00e1st a h\u00e1ziorvosokt\u00f3l is lehet ig\u00e9nyelni, sz\u00e1mukra az ig\u00e9nyek alapj\u00e1n a Megyei Olt\u00e1si Munkacsoportok biztos\u00edtj\u00e1k majd a sz\u00fcks\u00e9ges vakcin\u00e1t.\nHozz\u00e1j\u00e1rul\u00f3 nyilatkozat harmadik olt\u00e1shoz\nK\u00e9rj\u00fck, hogy a harmadik olt\u00e1sra is lehet\u0151leg nyomtassa ki, t\u00f6ltse ki, \u00e9s hozza mag\u00e1val a hozz\u00e1j\u00e1rul\u00f3 nyilatkozatot:\nhttps://koronavirus.gov.hu/sites/default/files/sites/default/files/imce/hozzajarulo_nyilatkozat_3._oltashoz.pdf\nK\u00e9rj\u00fck, hogy a lefoglalt id\u0151pontban pontosan jelenjen meg! Az olt\u00e1sra k\u00e9rj\u00fck, hozza mag\u00e1val a TAJ-k\u00e1rty\u00e1j\u00e1t, a szem\u00e9lyi igazolv\u00e1ny\u00e1t, a kit\u00f6lt\u00f6tt hozz\u00e1j\u00e1rul\u00f3 nyilatkozatot, az el\u0151z\u0151 olt\u00e1sainak igazol\u00e1s\u00e1t, valamint, lehet\u0151s\u00e9g szerint, a kinyomtatott visszaigazol\u00e1st az id\u0151pontfoglal\u00e1sr\u00f3l.\nA 3. olt\u00e1s bead\u00e1s\u00e1nak t\u00e9nye a v\u00e9detts\u00e9get igazol\u00f3 mobilalkalmaz\u00e1sban is l\u00e1that\u00f3 lesz, mind a magyar v\u00e9detts\u00e9gi igazolv\u00e1ny, mind pedig az EU-s Covid igazol\u00e1s eset\u00e9ben.\nRegisztr\u00e1ci\u00f3 a m\u00e9g be nem oltottaknak\nHa valaki m\u00e9g nem\u00a0regisztr\u00e1lt az els\u0151 olt\u00e1s\u00e1ra, akkor azt\u00a0m\u00e9g mindig megteheti a\u00a0vakcinainfo.gov.hu\u00a0honlapon. Az \u00e9rv\u00e9nyes regisztr\u00e1ci\u00f3val rendelkez\u0151k sz\u00e1m\u00e1ra el\u00e9rhet\u0151 az id\u0151pontfoglal\u00f3, haszn\u00e1lat\u00e1r\u00f3l itt olvashat b\u0151vebben:\nhttps://koronavirus.gov.hu/cikkek/folyamatosan-nyitva-van-az-online-idopontfoglalo-1\n\n"}]