[{"date": "2021-08-08 10:55", "url": "https://koronavirus.gov.hu/cikkek/turisztikai-ugynokseg-helyreallt-belfoldi-turizmus", "h1": "Turisztikai \u00fcgyn\u00f6ks\u00e9g: helyre\u00e1llt a belf\u00f6ldi turizmus", "body": "\nA belf\u00f6ldi turizmus stabilan helyre\u00e1llt a koronav\u00edrus-j\u00e1rv\u00e1ny okozta le\u00e1ll\u00e1sb\u00f3l, a k\u00fclf\u00f6ldi vend\u00e9gek lassabban, de j\u00f6nnek Magyarorsz\u00e1gra - mondta a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja a Kossuth R\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban nyilatkozva.\n\n\u00a0\n\u00a0\u00a0\u00a0\u00a0 Guller Zolt\u00e1n eml\u00e9keztetett, a ny\u00e1ri turisztikai szezon teljes szabads\u00e1gban kezd\u0151d\u00f6tt, a magyarorsz\u00e1gi turizmusnak \u00edgy legal\u00e1bb egy, m\u00e1sf\u00e9l h\u00f3nap el\u0151nye volt Eur\u00f3p\u00e1val szemben, amelyet meg is tartott.\n\u00a0\u00a0\u00a0\u00a0 K\u00f6z\u00f6lte, j\u00faliusban 110 milli\u00e1rd forintos forgalma volt a vend\u00e9gl\u00e1t\u00e1snak a tavalyi 87 milli\u00e1rd forint ut\u00e1n.\n\u00a0\u00a0\u00a0\u00a0 A vend\u00e9g\u00e9jszak\u00e1k sz\u00e1ma j\u00faniusban 62 sz\u00e1zal\u00e9kkal n\u0151tt az el\u0151z\u0151 \u00e9vihez k\u00e9pest, j\u00faliusban pedig 5,5 milli\u00f3 vend\u00e9g\u00e9jszak\u00e1t t\u00f6lt\u00f6ttek el Magyarorsz\u00e1gon, ami 17 sz\u00e1zal\u00e9kkal magasabb az id\u0151szak kor\u00e1bbi rekordj\u00e1n\u00e1l - fejtette ki a turisztikai vezet\u0151.\n\u00a0\u00a0\u00a0\u00a0 Guller Zolt\u00e1n elmondta, a balatoni sz\u00e1ll\u00e1shelyeken j\u00faniusban mintegy 10 milli\u00e1rd forintot k\u00f6lt\u00f6ttek a vend\u00e9gek, ami a tavalyi \u00e9rt\u00e9k k\u00e9tszerese.\n\u00a0\u00a0\u00a0\u00a0 J\u00faliusban ez a sz\u00e1m az el\u0151zetes becsl\u00e9s szerint 25,5 milli\u00e1rd forint, ami 35 sz\u00e1zal\u00e9kos n\u00f6veked\u00e9s - tette hozz\u00e1.\n\u00a0\u00a0\u00a0\u00a0 Az MT\u00dc vezet\u0151je megjegyezte, a foglal\u00e1si hajland\u00f3s\u00e1g drasztikusan megn\u0151, ha a h\u0151m\u00e9rs\u00e9klet meghaladja a 31 fokot, ilyenkor 5-6 sz\u00e1zal\u00e9kkal t\u00f6bben foglalnak.\n\u00a0\u00a0\u00a0\u00a0 Kiemelte, a koronav\u00edrus-j\u00e1rv\u00e1ny miatt semmilyen fejleszt\u00e9s nem \u00e1llt le, t\u00f6bb sz\u00e1z milli\u00e1rd forint \u00e1ramlott a turizmusba, \"soha ennyi p\u00e9nzt nem kapott m\u00e9g az \u00e1gazat\".\n\u00a0\u00a0\u00a0\u00a0 A vid\u00e9ki Magyarorsz\u00e1gon 35 \u00faj sz\u00e1lloda \u00e9s panzi\u00f3 \u00e9p\u00fcl, m\u00edg 600 panzi\u00f3 fel\u00faj\u00edt\u00e1sa befejez\u0151d\u00f6tt, ek\u00f6zben 14 ezer mag\u00e1nsz\u00e1ll\u00e1shely vehetett fel t\u00e1mogat\u00e1st \u00e9s mintegy 60 ezer szoba \u00fajult meg - fejtette ki Guller Zolt\u00e1n.\n\u00a0\u00a0\u00a0\u00a0 Felid\u00e9zte, minden \u00e9vben 114 strand kap t\u00e1mogat\u00e1st, emellett tucatnyi v\u00e1r, kast\u00e9ly, attrakci\u00f3 fel\u00faj\u00edt\u00e1sa is zajlik.\n\u00a0\u00a0\u00a0\u00a0 A turisztikai \u00fcgyn\u00f6ks\u00e9g ir\u00e1ny\u00edt\u00f3ja fontosnak nevezte, hogy hamarosan elindul egy 150 milli\u00e1rd forintos keret\u00f6sszeg\u0171 p\u00e1ly\u00e1zat a magyarorsz\u00e1gi gy\u00f3gyf\u00fcrd\u0151k fejleszt\u00e9s\u00e9re.\n\u00a0\u00a0\u00a0\u00a0 Al\u00e1h\u00fazta, nincs s\u00falyos, rendszerszint\u0171 munkaer\u0151hi\u00e1ny az \u00e1gazatban a koronav\u00edrus-j\u00e1rv\u00e1ny ut\u00e1n, ez\u00e9rt a helyzet v\u00e1rhat\u00f3an hamarosan rendez\u0151dni fog.\n\u00a0\u00a0\u00a0\u00a0 Hangs\u00falyozta, a Budapestre \u00e9rkez\u0151 turist\u00e1k 93 sz\u00e1zal\u00e9ka volt k\u00fclf\u00f6ldi 2019-ben, ami egy fenntarthatatlan modell.\n\u00a0\u00a0\u00a0\u00a0 A korm\u00e1ny feladata, hogy a vid\u00e9ki Magyarorsz\u00e1gnak \u00fczeneteket k\u00fcldj\u00f6n, hogy \u00e9rdemes Budapestre elj\u00f6nni. Elmondta, a f\u0151v\u00e1rosba l\u00e1togat\u00e1sra megfelel\u0151 alkalmat k\u00edn\u00e1lhatnak az augusztus 20-i f\u0151v\u00e1rosi rendezv\u00e9nyek, tov\u00e1bb\u00e1 a p\u00e1pal\u00e1togat\u00e1s, valamint a vad\u00e1szati vil\u00e1gki\u00e1ll\u00edt\u00e1s is.\n\u00a0\u00a0\u00a0\u00a0 Guller Zolt\u00e1n sz\u00f3lt arr\u00f3l is, hogy a Formula 1-es budapesti nagyd\u00edjon megdupl\u00e1z\u00f3dott a k\u00fclf\u00f6ldi turist\u00e1k sz\u00e1ma \u00e9s k\u00f6zel egymilli\u00e1rd forintot k\u00f6lt\u00f6ttek.\nMTI\n\n"}]