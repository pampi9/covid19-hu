[{"date": "2021-08-31 16:58", "url": "https://koronavirus.gov.hu/cikkek/szijjarto-negy-honap-maradt-elerni-kituzott-eves-gazdasagi-novekedest", "h1": "Szijj\u00e1rt\u00f3: n\u00e9gy h\u00f3nap maradt el\u00e9rni a kit\u0171z\u00f6tt \u00e9ves gazdas\u00e1gi n\u00f6veked\u00e9st", "body": "\nMind\u00f6ssze n\u00e9gy h\u00f3nap maradt arra, hogy a magyar brutt\u00f3 hazai term\u00e9k (GDP) idei n\u00f6veked\u00e9se el\u00e9rje a kit\u0171z\u00f6tt 5,5 sz\u00e1zal\u00e9kos c\u00e9lt, ez\u00e9rt k\u00fczd minden egyes nap a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs - jelentette ki a Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden a t\u00e1rca k\u00f6zlem\u00e9nye szerint.\n\n\nAmennyiben a gazdas\u00e1gi n\u00f6veked\u00e9s idei \u00fcteme el\u00e9ri az 5,5 sz\u00e1zal\u00e9kot, az \u00e1llam a j\u00f6v\u0151 \u00e9v elej\u00e9n visszafizeti a gyermeket nevel\u0151 csal\u00e1doknak a 2021-ben befizetett szem\u00e9lyi j\u00f6vedelemad\u00f3jukat.\n\u00a0\u00a0\u00a0\u00a0A miniszter hangs\u00falyozta, hogy ez csak akkor lehets\u00e9ges, ha Magyarorsz\u00e1gn\u00e1l nagyobb \u00e9s er\u0151sebb \u00e1llamokat siker\u00fcl sorozatosan legy\u0151zni a beruh\u00e1z\u00e1sok\u00e9rt folytatott versenyben, ahogyan ez most is t\u00f6rt\u00e9nt, ugyanis bejelentett\u00e9k az amerikai k\u00f6zpont\u00fa Huntsman vegyipari v\u00e1llalat p\u00e9tf\u00fcrd\u0151i fejleszt\u0151- \u00e9s gy\u00e1rt\u00f3\u00fczem\u00e9nek \u00fajabb b\u0151v\u00edt\u00e9s\u00e9t.\nR\u00e1mutatott: folytatni kell a beruh\u00e1z\u00e1si k\u00f6r\u00fclm\u00e9nyek jav\u00edt\u00e1s\u00e1t, meg kell sz\u00fcntetni a n\u00f6veked\u00e9s \u00fatj\u00e1ban \u00e1ll\u00f3 egyes b\u00fcrokratikus akad\u00e1lyokat.\n\u00a0\u00a0\u00a0\u00a0A t\u00e1j\u00e9koztat\u00e1s szerint a Huntsman t\u00f6bb mint 16 milli\u00e1rd forintos projektje, amelyet a magyar korm\u00e1ny nagyj\u00e1b\u00f3l 1,1 milli\u00e1rd forinttal t\u00e1mogat, a tervek szerint 2023 k\u00f6zep\u00e9re z\u00e1rul le. Ennek nyom\u00e1n a c\u00e9g a megl\u00e9v\u0151 131 alkalmazottj\u00e1nak megtart\u00e1sa mellett tizenk\u00e9t munkat\u00e1rssal b\u0151v\u00edti l\u00e9tsz\u00e1m\u00e1t.\n\u00a0\u00a0\u00a0\u00a0Szijj\u00e1rt\u00f3 kiemelte, hogy a vil\u00e1g leger\u0151sebb \u00e9s legnagyobb gazdas\u00e1gai is sz\u00edvesen l\u00e1tt\u00e1k volna ezt a beruh\u00e1z\u00e1st, azonban a v\u00e1llalat \u00fagy d\u00f6nt\u00f6tt, annak ellen\u00e9re is Magyarorsz\u00e1got v\u00e1lasztja, hogy l\u00e9tes\u00edtm\u00e9nyeivel jelen van t\u00f6bb mint hetven orsz\u00e1gban.\n\u00a0\u00a0\u00a0\u00a0Hozz\u00e1tette, modern technol\u00f3gi\u00e1j\u00fa g\u00e9peket szereznek be, illetve t\u00edzezer n\u00e9gyzetm\u00e9terrel b\u0151v\u00edtik a gy\u00e1rt\u00e1si fel\u00fcletet P\u00e9tf\u00fcrd\u0151n, ami jelent\u0151s kapacit\u00e1sn\u00f6vel\u00e9st jelent, ez pedig a magyar kivitelt is seg\u00edti, hiszen az itt el\u0151\u00e1ll\u00edtott term\u00e9kek legnagyobb r\u00e9sz\u00e9t export\u00e1lj\u00e1k.\n\u00a0\u00a0\u00a0\u00a0A miniszter arr\u00f3l is besz\u00e1molt, hogy az amerikai c\u00e9gek sz\u00e1m\u00edtanak a m\u00e1sodik legnagyobb beruh\u00e1z\u00f3nak Magyarorsz\u00e1gon, az idei \u00e9v els\u0151 \u00f6t h\u00f3napj\u00e1ban pedig 30 sz\u00e1zal\u00e9kkal n\u0151tt az Egyes\u00fclt \u00c1llamokba ir\u00e1nyul\u00f3 magyar export. V\u00e9gezet\u00fcl al\u00e1h\u00fazta, hogy a vegyipar a magyar gazdas\u00e1g egyik legfontosabb \u00e1gazata, amelyben az idei els\u0151 f\u00e9l\u00e9vben minden id\u0151k legmagasabb termel\u00e9si \u00e9rt\u00e9k\u00e9t jegyezt\u00e9k fel, 3700 milli\u00e1rd forintot, ez 20 sz\u00e1zal\u00e9kkal magasabb az eddigi rekordn\u00e1l, 2019 els\u0151 f\u00e9l\u00e9v\u00e9n\u00e9l.\n\u00a0\u00a0\u00a0\u00a0A Huntsman 2020-ban csaknem hatmilli\u00e1rd doll\u00e1r \u00e1rbev\u00e9telt \u00e9rt el vil\u00e1gszerte, vegyipari term\u00e9kei sz\u00e1ma t\u00f6bb ezerre tehet\u0151. T\u00f6bb mint hetven l\u00e9tes\u00edtm\u00e9nyt m\u0171k\u00f6dtet k\u00f6r\u00fclbel\u00fcl harminc orsz\u00e1gban, \u00f6sszesen nagyj\u00e1b\u00f3l kilencezer embert foglalkoztat.\nMTI\n\n"}]