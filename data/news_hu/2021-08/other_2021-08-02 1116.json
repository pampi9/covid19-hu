[{"date": "2021-08-02 11:16", "url": "https://koronavirus.gov.hu/cikkek/izer-norbert-jarvany-miatt-bovult-az-allaskeresot-alkalmazok-adokedvezmenye", "h1": "Izer Norbert: a j\u00e1rv\u00e1ny miatt b\u0151v\u00fclt az \u00e1ll\u00e1skeres\u0151t alkalmaz\u00f3k ad\u00f3kedvezm\u00e9nye", "body": "\n2021. j\u00fanius 10-t\u0151l b\u0151v\u00fclt az \u00e1ll\u00e1skeres\u0151t alkalmaz\u00f3k ad\u00f3kedvezm\u00e9nye. A szoci\u00e1lis hozz\u00e1j\u00e1rul\u00e1si ad\u00f3 kedvezm\u00e9ny a kor\u00e1bbi hat h\u00f3nap helyett m\u00e1r h\u00e1rom h\u00f3nap munkan\u00e9lk\u00fclis\u00e9g ut\u00e1n is j\u00e1r, az int\u00e9zked\u00e9s 30 milli\u00e1rd forintot hagy a v\u00e1llalkoz\u00f3i szektorban - t\u00e1j\u00e9koztatta az MTI-t Izer Norbert.\n\n\n\u00dajabb seg\u00edts\u00e9g lehet a koronav\u00edrus-v\u00e1ls\u00e1g miatt bajbajutottaknak, hogy id\u00e9n az \u00e9v v\u00e9g\u00e9ig l\u00e9trej\u00f6tt munkaviszonyra sokkal kedvez\u0151bb ad\u00f3\u00fcgyi szab\u00e1lyok vonatkoznak - jelentette ki a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra. A munkaer\u0151piacra l\u00e9p\u0151k ut\u00e1n ugyanis m\u00e1r akkor is j\u00e1r ad\u00f3kedvezm\u00e9ny, ha a foglalkoztat\u00e1s kezd\u0151 h\u00f3napja el\u0151tti f\u00e9l \u00e9vben valakinek h\u00e1rom h\u00f3napig nem volt munk\u00e1ja - tette hozz\u00e1.\n\u00a0\u00a0\u00a0\u00a0K\u00f6z\u00f6lte: a v\u00e1llalkoz\u00e1s \u00f6sszess\u00e9g\u00e9ben 17 sz\u00e1zal\u00e9k k\u00f6zterhet sp\u00f3rol meg. Az \u00edgy felvett munkav\u00e1llal\u00f3 ut\u00e1n (a minim\u00e1lb\u00e9rig) k\u00e9t \u00e9ven kereszt\u00fcl se szoci\u00e1lis hozz\u00e1j\u00e1rul\u00e1si ad\u00f3t, se szakk\u00e9pz\u00e9si hozz\u00e1j\u00e1rul\u00e1st nem kell fizetni. A foglalkoztat\u00e1s harmadik \u00e9v\u00e9ben is j\u00e1r a kedvezm\u00e9ny, ami a szoci\u00e1lis hozz\u00e1j\u00e1rul\u00e1si ad\u00f3 fele al\u00f3l mentes\u00edti a munk\u00e1ltat\u00f3t.\n\u00a0\u00a0\u00a0\u00a0Az ad\u00f3kedvezm\u00e9ny ig\u00e9nybev\u00e9tele r\u00e1ad\u00e1sul rendk\u00edv\u00fcl egyszer\u0171, nem j\u00e1r b\u00fcrokratikus teherrel - sz\u00f6gezte le Izer Norbert. Mint mondta: az ad\u00f3hivatalnak a munkav\u00e1llal\u00f3 bejelent\u00e9s\u00e9re vonatkoz\u00f3 adatok a rendelkez\u00e9s\u00e9re \u00e1llnak, ami alapj\u00e1n a foglalkoztat\u00e1s kezdet\u00e9t k\u00f6vet\u0151 h\u00f3nap 10-ig a hat\u00f3s\u00e1g igazolja, hogy j\u00e1r a kedvezm\u00e9ny, \u00edgy az ig\u00e9nybev\u00e9tel l\u00e9nyeg\u00e9ben automatikusan t\u00f6rt\u00e9nik.\n\u00a0\u00a0\u00a0\u00a0A h\u00e1rmas hat\u00e1s\u00fa int\u00e9zked\u00e9ssel nemcsak a v\u00e1llalkoz\u00e1sok, hanem a munkav\u00e1llal\u00f3k \u00e9s az eg\u00e9sz nemzetgazdas\u00e1g is nyerhet - emelte ki Izer Norbert. A mellett, hogy az ad\u00f3k\u00f6nny\u00edt\u00e9s egy fontos eleme a gazdas\u00e1g \u00fajraind\u00edt\u00e1s\u00e1nak \u00e9s Magyarorsz\u00e1g versenyk\u00e9pess\u00e9g\u00e9nek, tov\u00e1bbi jav\u00edt\u00e1s\u00e1ban is jelent\u0151s szerepe lehet, a v\u00e1llalkoz\u00e1sok 30 milli\u00e1rd forintnyi ad\u00f3t sp\u00f3rolhatnak meg, \u00e9s a munk\u00e1jukat elveszt\u0151k is hamarabb ker\u00fclnek vissza a munkaer\u0151piacra - r\u00e9szletezte az \u00e1llamtitk\u00e1r.\n\u00a0\u00a0\u00a0\u00a0A koronav\u00edrus-v\u00e1ls\u00e1g ellen\u00e9re folytat\u00f3d\u00f3 ad\u00f3cs\u00f6kkent\u00e9sekre is kit\u00e9rt Izer Norbert. Az Orsz\u00e1ggy\u0171l\u00e9s m\u00e1r tavasszal megszavazott egy l\u00e9nyeges, munkaj\u00f6vedelmeket \u00e9rint\u0151 ad\u00f3k\u00f6nny\u00edt\u00e9st, amely szerint 2022. j\u00falius elsej\u00e9n \u00fajabb k\u00e9t sz\u00e1zal\u00e9kponttal cs\u00f6kken a munka k\u00f6zterhe. Megsz\u0171nik a m\u00e1sf\u00e9l sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1s, emellett pedig f\u00e9l sz\u00e1zal\u00e9kponttal m\u00e9rs\u00e9kl\u0151dik a v\u00e1llalkoz\u00e1sok \u00e1ltal fizetend\u0151 szoci\u00e1lis hozz\u00e1j\u00e1rul\u00e1si ad\u00f3 - id\u00e9zte fel az \u00e1llamtitk\u00e1r.\n\u00a0\u00a0\u00a0\u00a0A munkaer\u0151piacon h\u00e1tr\u00e1nyosabb helyzetben l\u00e9v\u0151k foglalkoztat\u00e1s\u00e1t seg\u00edt\u0151 ad\u00f3kedvezm\u00e9nyek mellett \u00f6t \u00e9s f\u00e9l \u00e9v alatt csaknem a fel\u00e9re cs\u00f6kkent a munka k\u00f6zterhe, ami 2016. december\u00e9ben m\u00e9g 28,5 sz\u00e1zal\u00e9k volt, az j\u00f6v\u0151 ny\u00e1rt\u00f3l m\u00e1r csak 15 sz\u00e1zal\u00e9k lesz - \u00f6sszegezte Izer Norbert.\n\nMTI 2021. augusztus 2.\n\n"}]