[{"date": "2021-08-13 08:22", "url": "https://koronavirus.gov.hu/cikkek/gyorgy-istvan-rugalmasan-reagalunk-az-oltasi-igenyekre", "h1": "Gy\u00f6rgy Istv\u00e1n: rugalmasan reag\u00e1lunk az olt\u00e1si ig\u00e9nyekre", "body": "\nA harmadik olt\u00e1s lehet\u0151s\u00e9g\u00e9t Eur\u00f3p\u00e1ban Magyarorsz\u00e1g biztos\u00edtotta els\u0151k\u00e9nt, az id\u0151pontfoglal\u00e1s a harmadik olt\u00e1sra g\u00f6rd\u00fcl\u00e9kenyen zajlik - nyilatkozta\u00a0a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra.\n\nA Magyar Nemzetnek p\u00e9nteki sz\u00e1m\u00e1ban Gy\u00f6rgy Istv\u00e1n kifejtette: a harmadik olt\u00e1s bead\u00e1s\u00e1ra az\u00e9rt van sz\u00fcks\u00e9g, mert a v\u00edrus \u00faj mut\u00e1ci\u00f3inak, \u00edgy a delta vari\u00e1nsnak a terjed\u00e9se rendk\u00edv\u00fcl gyors. A harmadik olt\u00e1s f\u0151leg az id\u0151sek sz\u00e1m\u00e1ra lehet fontos, akikn\u00e9l lassabban alakul ki az immunit\u00e1s, valamint a kr\u00f3nikus betegek csoportj\u00e1ban - emelte ki.\n\u00a0\u00a0\u00a0\u00a0T\u00e1j\u00e9koztat\u00e1sa szerint a harmadik olt\u00e1sra a h\u00e1ziorvosokn\u00e1l is lehet jelentkezni, valamint a k\u00f6zponti olt\u00f3helyeken - orsz\u00e1gszerte 78 k\u00f3rh\u00e1zban - zajlik a vakcin\u00e1k bead\u00e1sa. A szak\u00e9rt\u0151k szerint a harmadik olt\u00e1s bead\u00e1s\u00e1nak nincs eg\u00e9szs\u00e9g\u00fcgyi kock\u00e1zata, \u00edgy b\u00e1rki, aki ig\u00e9nyli, megkaphatja.\u00a0\n\u00a0\u00a0\u00a0\u00a0Elmondta, hogy a f\u0151szab\u00e1ly szerint a keresztolt\u00e1s aj\u00e1nlott, teh\u00e1t akik kor\u00e1bban mRNS-vakcin\u00e1t kaptak, azok most vektorvakcin\u00e1t vagy el\u00f6lt v\u00edrusos olt\u00e1st kapnak, de orvosi aj\u00e1nl\u00e1sra ett\u0151l el lehet t\u00e9rni. Term\u00e9szetesen tov\u00e1bbra is elutas\u00edthatja mindenki a sz\u00e1m\u00e1ra nem szimpatikus olt\u00f3anyagot, ha akarja - jegyezte meg.\n\u00a0\u00a0\u00a0\u00a0Besz\u00e1molt arr\u00f3l, hogy g\u00f6rd\u00fcl\u00e9kenyen zajlik az id\u0151pontfoglal\u00e1s. Amennyiben valaki nem kap azonnal id\u0151pontot, egy m\u00e1sik olt\u00f3pontra is bejelentkezhet, mert a harmadik olt\u00e1s nem lak\u00f3helyhez k\u00f6t\u00f6tt. Eddig mintegy 83 ezren regisztr\u00e1ltak \u00e9s 75 ezren m\u00e1r meg is kapt\u00e1k a harmadik vakcin\u00e1t. Online id\u0151pontfoglal\u00f3 olt\u00e1sra:\u00a0https://www.eeszt.gov.hu/hu/web/guest/covid-oltas-idopontfoglalas\n\n\u00a0\u00a0\u00a0\u00a0Az \u00e1llamtitk\u00e1r a baloldal olt\u00e1sellenes kamp\u00e1nya r\u00e9szek\u00e9nt min\u0151s\u00edtette azt a felvet\u00e9st, hogy a k\u00ednai vakcina nem ny\u00fajt megfelel\u0151 v\u00e9detts\u00e9get az id\u0151seknek. R\u00e1mutatott: az id\u0151sebbekn\u00e9l el\u0151fordulhat, hogy lassabban alakul ki az immunit\u00e1s a szervezet\u00fckben, de ez nem vakcinaf\u00fcgg\u0151. Sz\u00e1zsz\u00e1zal\u00e9kos v\u00e9detts\u00e9g sajnos egyetlen olt\u00e1s eset\u00e9ben sincs, de a harmadik d\u00f3zis ut\u00e1n minim\u00e1lisra cs\u00f6kkenthet\u0151 annak a val\u00f3sz\u00edn\u0171s\u00e9ge, hogy valakin\u00e9l s\u00falyos megbeteged\u00e9s alakuljon ki - hangs\u00falyozta.\n\u00a0\u00a0\u00a0\u00a0Az \u00e1llamtitk\u00e1r c\u00e1folta, hogy a szeptemberi iskolakezd\u00e9s vesz\u00e9lyt jelentene, mivel Magyarorsz\u00e1gon az egyik legmagasabb a di\u00e1kok \u00e1toltotts\u00e1ga. A 12-15 \u00e9vesek olt\u00e1s\u00e1ra m\u00e1r j\u00fanius k\u00f6zepe \u00f3ta lehet regisztr\u00e1lni \u00e9s id\u0151pontot foglalni, \u00e9s az olt\u00f3helyek eg\u00e9sz ny\u00e1ron nyitva vannak. M\u00e1r k\u00f6zel 200 ezer 12-17 \u00e9v k\u00f6z\u00f6tti fiatalt regisztr\u00e1ltak a sz\u00fcl\u0151k, \u00e9s t\u00f6bb mint 80 sz\u00e1zal\u00e9kuk meg is kapta az olt\u00e1st.\n\u00a0\u00a0\u00a0\u00a0Hozz\u00e1tette, ugyanakkor ind\u00edtanak egy k\u00fcl\u00f6n akci\u00f3t: augusztus 30-\u00e1n \u00e9s 31-\u00e9n, valamint szeptember 2. \u00e9s 3. k\u00f6z\u00f6tt olt\u00e1s lesz - imm\u00e1r az iskol\u00e1kban, ahol minden gyermeket el tudnak \u00e9rni.\n\n\u00a0\u00a0\u00a0\u00a0\nSz\u00f3lt arr\u00f3l is, hogy a hat\u00e1ron t\u00fali r\u00e9gi\u00f3kb\u00f3l eddig mintegy h\u00faszezren kaptak olt\u00e1st, nagyj\u00e1b\u00f3l kilencven sz\u00e1zal\u00e9kuk k\u00e1rp\u00e1taljai jelentkez\u0151 volt. Az ukr\u00e1n hat\u00e1ron nagys\u00e1grendekkel meghaladja az \u00e9rdekl\u0151d\u00e9s a t\u00f6bbi szomsz\u00e9dos orsz\u00e1g \u00e1tkel\u0151in\u00e9l tapasztaltat. K\u00f6zl\u00e9se szerint folyamatosan figyelik az ig\u00e9nyeket, \u00e9s azoknak megfelel\u0151en n\u00f6velik vagy cs\u00f6kkentik az olt\u00f3ponti kapacit\u00e1sokat.\n\u00a0\u00a0\u00a0\u00a0Elmondta, j\u00faliusban mind az \u00f6t olt\u00f3busz a hat\u00e1r menti olt\u00f3helyeken volt, de most visszair\u00e1ny\u00edtj\u00e1k \u0151ket a h\u00e1tr\u00e1nyos helyzet\u0171 telep\u00fcl\u00e9sekre. Minden esetben az olt\u00e1st ig\u00e9nyl\u0151k sz\u00e1m\u00e1nak megfelel\u0151en, rugalmasan reag\u00e1lnak - jelentette ki.\n\u00a0\u00a0\u00a0\u00a0 Gy\u00f6rgy Istv\u00e1n felh\u00edvta a figyelmet ara, hogy minden beoltott megkapja az uni\u00f3 z\u00f6ldk\u00e1rty\u00e1j\u00e1t, amin term\u00e9szetesen fel van t\u00fcntetve a harmadik vakcina t\u00edpusa \u00e9s az olt\u00e1s ideje, azonban az adott orsz\u00e1g hat\u00e1rozza meg, hogy ezt mik\u00e9nt fogadja el. Egyes tag\u00e1llamok tov\u00e1bbra is PCR-tesztet k\u00e9rnek az Eur\u00f3pai Gy\u00f3gyszer\u00fcgyn\u00f6ks\u00e9g \u00e1ltal nem enged\u00e9lyezett vakcin\u00e1k eset\u00e9ben - jelezte. Hozz\u00e1tette: a tag\u00e1llamok ak\u00e1r naponta v\u00e1ltoztathatj\u00e1k a szab\u00e1lyokat, ez\u00e9rt aj\u00e1nlott a kiutaz\u00e1s el\u0151tt a k\u00fcl\u00fcgyi szolg\u00e1lat honlapj\u00e1n t\u00e1j\u00e9koz\u00f3dni, ahol pontosan el\u00e9rhet\u0151k a beutaz\u00e1shoz sz\u00fcks\u00e9ges inform\u00e1ci\u00f3k.\nMTI\n\n"}]