[{"date": "2021-08-21 18:05", "url": "https://koronavirus.gov.hu/cikkek/merkely-komoly-veszelyben-vannak-akik-nincsenek-beoltva", "h1": "Merkely: komoly vesz\u00e9lyben vannak, akik nincsenek beoltva", "body": "\nKomoly vesz\u00e9lyben vannak, akik m\u00e9g nem oltatt\u00e1k be magukat, hiszen a koronav\u00edrus-j\u00e1rv\u00e1ny m\u00e1sf\u00e9l \u00e9ve alatt szelekt\u00e1l\u00f3dtak azok a rendk\u00edv\u00fcl fert\u0151z\u0151k\u00e9pes mut\u00e1nsok, amelyeket a r\u00e9gebbi vari\u00e1nsokhoz k\u00e9pest sokkal k\u00f6nnyebb elkapni - mondta a Semmelweis Egyetem Sz\u00e9chenyi-d\u00edjjal frissen kit\u00fcntetett rektora az M1 aktu\u00e1lis csatorn\u00e1n.\n\nMerkely B\u00e9la hozz\u00e1tette: am\u00edg az \u00e1tlag napi fert\u0151z\u00f6ttek sz\u00e1ma nem emelkedik a mostani t\u00f6bbsz\u00f6r\u00f6s\u00e9re, kiemelten fontos, hogy azok az emberek, akik eddig nem tett\u00e9k, vegy\u00e9k fel az olt\u00e1st. \u00a0\u00a0\u00a0\u00a0Hangs\u00falyozta: a fert\u0151z\u00f6ttek sz\u00e1ma emelkedik - napi 100-120 \u00faj esetet jelentenek -, de a m\u00e1sodik-harmadik hull\u00e1mhoz hasonl\u00f3 m\u00e1r nem lesz, a mostani hull\u00e1m az eg\u00e9szs\u00e9g\u00fcgyet nem terheli meg majd. \u00a0\u00a0\u00a0\u00a0Elmondta: a delta vari\u00e1ns a brit vari\u00e1nssal azonos t\u00fcnetekkel j\u00e1r, de fert\u0151z\u0151k\u00e9pess\u00e9ge nagyobb. A fiatalok olt\u00e1sa is els\u0151sorban a v\u00edrus terjed\u00e9s\u00e9nek megakad\u00e1lyoz\u00e1sa szempontj\u00e1b\u00f3l fontos. Lehet, hogy visszat\u00e9r a maszkhaszn\u00e1lat, de nem minden esetben, mivel az \u00faj vari\u00e1ns ellen kev\u00e9sb\u00e9 hat\u00e9kony a maszk - f\u0171zte hozz\u00e1.\n\nMeg kell szerezni a v\u00e9detts\u00e9get, mivel csak ezzel lehet elker\u00fclni a s\u00falyos lefoly\u00e1s\u00fa megfert\u0151z\u0151d\u00e9st, \u00e9s csak \u00edgy tud mindenki visszat\u00e9rni megszokott \u00e9let\u00e9hez - summ\u00e1zta.\nAz Orsz\u00e1gh\u00e1zban a nemzeti \u00fcnnepen Merkely B\u00e9la tudom\u00e1nyos, szakmai \u00e9s k\u00f6z\u00e9leti munk\u00e1ss\u00e1g\u00e1t is elismert\u00e9k. Az egyetemi rektor M1 aktu\u00e1lis csatorna reggeli m\u0171sor\u00e1ban azt mondta, hogy a Semmelweis Egyetem Sz\u00e9chenyi-d\u00edjas professzorai k\u00fcl\u00f6nleges emberek voltak, \u00edgy k\u00f6z\u00e9j\u00fck tartozni fantasztikus \u00e9rz\u00e9s. Hozz\u00e1tette: p\u00e1ly\u00e1ja elej\u00e9n a V\u00e1rosmajori Sz\u00edv- \u00e9s \u00c9rgy\u00f3gy\u00e1szati Klinik\u00e1n k\u00e9t Sz\u00e9chenyi-d\u00edjas professzor is mentor\u00e1lta, Szab\u00f3 Zolt\u00e1n, az els\u0151 magyar sz\u00edv\u00e1t\u00fcltet\u00e9s megtervez\u0151je, kivitelez\u0151je \u00e9s Juh\u00e1sz-Nagy S\u00e1ndor oktat\u00f3 \u00e9s professzor.\nKiemelte: a Sz\u00e9chenyi-d\u00edjjal felel\u0151ss\u00e9g j\u00e1r: feladat\u00e1nak \u00e9rzi, hogy az \u00faj alap\u00edtv\u00e1nyi strukt\u00far\u00e1j\u00fa egyetem Eur\u00f3pa \u00e9s a vil\u00e1g egyik legjobb orvos- \u00e9s eg\u00e9szs\u00e9gtudom\u00e1nyi k\u00e9pz\u0151je legyen. Az egyetem fejleszt\u00e9s\u00e9hez sz\u00fcks\u00e9ges er\u0151t az orvos-beteg tal\u00e1lkoz\u00f3kb\u00f3l mer\u00edti, \u00e9ppen ez\u00e9rt \u00e9vente sok m\u0171t\u00e9tet v\u00e9gez, \u00e9s a koronav\u00edrus-j\u00e1rv\u00e1ny alatt 20 ezer embernek szem\u00e9lyesen adott be olt\u00e1st - mondta Merkely B\u00e9la.\n\nMTI\n\n"}]