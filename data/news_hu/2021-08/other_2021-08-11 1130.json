[{"date": "2021-08-11 11:30", "url": "https://koronavirus.gov.hu/cikkek/folyamatosan-szallitjak-fovarosi-idosotthonokba-vakcinat", "h1": "Folyamatosan sz\u00e1ll\u00edtj\u00e1k a f\u0151v\u00e1rosi id\u0151sotthonokba a vakcin\u00e1t", "body": "\n\u00dajabb hatvank\u00e9t \u00f6nkorm\u00e1nyzati, egyh\u00e1zi \u00e9s mag\u00e1nfenntart\u00e1s\u00fa id\u0151sotthonba sz\u00e1ll\u00edtott mintegy 4 ezer adag, a koronav\u00edrus elleni harmadik olt\u00e1s bead\u00e1s\u00e1hoz sz\u00fcks\u00e9ges vakcin\u00e1t szerd\u00e1n Budapest F\u0151v\u00e1ros Korm\u00e1nyhivatala.\n\n\nS\u00e1ra Botond korm\u00e1nymegb\u00edzott hangs\u00falyozta: augusztus 1. \u00f3ta folyamatos a harmadik olt\u00e1sok felv\u00e9tele; a mintegy 200 f\u0151v\u00e1rosi id\u0151sotthon jelent\u0151s r\u00e9sz\u00e9be m\u00e1r eljuttatt\u00e1k az olt\u00f3anyagot.\n\u00a0\u00a0\u00a0\u00a0Az int\u00e9zm\u00e9nyek t\u00f6bbs\u00e9g\u00e9ben meg tudj\u00e1k oldani a vakcina bead\u00e1s\u00e1t, azokban a kisebb l\u00e9tes\u00edtm\u00e9nyekben, ahol nincs saj\u00e1t orvos, a korm\u00e1nyhivatal szervezi meg az olt\u00e1st - k\u00f6z\u00f6lte a korm\u00e1nymegb\u00edzott.\nA mostani sz\u00e1ll\u00edt\u00e1s ut\u00e1n a Pfizer, az AstraZeneca, a Sinopharm, a Janssen \u00e9s a Moderna vakcin\u00e1ja \u00e9rhet\u0151 el - f\u0171zte hozz\u00e1.\n\u00a0\u00a0\u00a0\u00a0Arr\u00f3l is sz\u00f3lt, hogy az id\u0151sotthonok lak\u00f3in k\u00edv\u00fcl mindenkinek, aki elm\u00falt 18 \u00e9ves \u00e9s n\u00e9gy h\u00f3napn\u00e1l r\u00e9gebben kapta meg a m\u00e1sodik adag vakcin\u00e1t, rendelkez\u00e9sre \u00e1ll az olt\u00e1s.\nA kezdeti \u00f6t k\u00f3rh\u00e1zi olt\u00f3pont helyett, m\u00e1r 13 olt\u00f3pontot m\u0171k\u00f6dtetnek v\u00e1rosszerte \u00e9s a h\u00e1ziorvosokn\u00e1l is lehet ig\u00e9nyelni a harmadik olt\u00e1s bead\u00e1s\u00e1t. Ugyanakkor zajlik m\u00e9g az els\u0151 \u00e9s m\u00e1sodik k\u00f6r\u00f6s olt\u00e1sok bead\u00e1sa is - tette hozz\u00e1.\nS\u00e1ra Botond k\u00f6z\u00f6lte: arra b\u00edztatnak mindenkit, aki m\u00e9g egy\u00e1ltal\u00e1n nem kapott olt\u00e1st, hogy ig\u00e9nyelje a vakcin\u00e1t, hiszen v\u00e1rhat\u00f3 a j\u00e1rv\u00e1ny negyedik hull\u00e1ma.\nA harmadik olt\u00e1s els\u0151sorban az id\u0151seken k\u00edv\u00fcl azoknak aj\u00e1nlott, akik valamilyen kr\u00f3nikus betegs\u00e9gben szenvednek vagy akiknek az immunrendszere valamilyen okb\u00f3l legyeng\u00fclt - mondta.\n\nMTI 2021. augusztus 11.\n\n"}]