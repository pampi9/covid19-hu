[{"date": "2021-08-24 11:53", "url": "https://koronavirus.gov.hu/cikkek/novak-katalin-jelenleti-oktatasra-keszul-kormany-az-uj-tanevben", "h1": "Nov\u00e1k Katalin: jelenl\u00e9ti oktat\u00e1sra k\u00e9sz\u00fcl a korm\u00e1ny az \u00faj tan\u00e9vben", "body": "\nJelenl\u00e9ti oktat\u00e1sra k\u00e9sz\u00fcl a korm\u00e1ny a szeptember elsej\u00e9n indul\u00f3 tan\u00e9vben, mert a koronav\u00edrus-j\u00e1rv\u00e1ny jelenlegi helyzete ezt lehet\u0151v\u00e9 teszi - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se ut\u00e1n.\n\n\nNov\u00e1k Katalin\u00a0a budapesti sajt\u00f3t\u00e1j\u00e9koztat\u00f3n azt mondta, hogy j\u00f6v\u0151 h\u00e9tf\u0151n \u00e9s kedden, valamint cs\u00fct\u00f6rt\u00f6k\u00f6n \u00e9s p\u00e9nteken kamp\u00e1nyszer\u0171 olt\u00e1st szerveznek a k\u00f6znevel\u00e9si int\u00e9zm\u00e9nyben tanul\u00f3 12 \u00e9v felettieknek.\nA sz\u00fcl\u0151knek az erre ir\u00e1nyul\u00f3 ig\u00e9ny\u00fcket szerd\u00e1ig kell jelezni\u00fck, hogy l\u00e1that\u00f3 legyen, mennyi olt\u00f3anyagra van sz\u00fcks\u00e9g - tette hozz\u00e1.\n\u00a0\u00a0\u00a0\u00a0Ismertette: az olt\u00e1st Pfizer-vakcin\u00e1val v\u00e9gzik k\u00f6znevel\u00e9si int\u00e9zm\u00e9nyekben, \u00e9s a kamp\u00e1nyba az iskolaorvosok, iskolai v\u00e9d\u0151n\u0151k bevon\u00e1s\u00e1t is indokoltnak l\u00e1tj\u00e1k.\n\u00a0A miniszter tudatta: m\u00f3dos\u00edtott\u00e1k a k\u00f6z\u00e9tkeztet\u00e9s szab\u00e1lyait, \u00edgy a speci\u00e1lis ig\u00e9ny\u0171 gyerekeknek garant\u00e1lj\u00e1k a megfelel\u0151 \u00e9telt, felt\u00fcntetik p\u00e9ld\u00e1ul az adott \u00e9tel sz\u00e9nhidr\u00e1ttartalm\u00e1t, \u00e9s lehet\u0151s\u00e9get biztos\u00edtanak az otthonr\u00f3l hozott \u00e9tel h\u0171t\u00e9s\u00e9re \u00e9s meleg\u00edt\u00e9s\u00e9re.\nNov\u00e1k Katalin\u00a0besz\u00e1molt arr\u00f3l is, hogy a korm\u00e1ny b\u0151v\u00edti a csal\u00e1di b\u00f6lcs\u0151d\u00e9k f\u00e9r\u0151helyeit: azok maxim\u00e1lis csoportl\u00e9tsz\u00e1ma \u00e1llami forr\u00e1sb\u00f3l 7-r\u0151l 8 gyermekre emelkedik.\n\u00a0\u00a0\u00a0\u00a0A b\u00f6lcs\u0151de fenntart\u00f3inak az erre vonatkoz\u00f3 finansz\u00edroz\u00e1si ig\u00e9ny\u00fcket jelezni\u00fck kell - ismertette.\nBesz\u00e9lt arr\u00f3l is, hogy a tan\u00e9vkezd\u00e9ssel j\u00e1r\u00f3 anyagi terhek cs\u00f6kkent\u00e9s\u00e9\u00e9rt a szeptemberi csal\u00e1dt\u00e1mogat\u00e1sokat - csal\u00e1di p\u00f3tl\u00e9k, gyermekgondoz\u00e1st seg\u00edt\u0151 ell\u00e1t\u00e1s (gyes), gyermeknevel\u00e9si t\u00e1mogat\u00e1s (gyet) - el\u0151rehozottan k\u00fcldik meg az \u00e9rintetteknek.\n\u00a0\u00a0\u00a0\u00a0A postai k\u00e9zbes\u00edt\u00e9s kedden elkezd\u0151d\u00f6tt, a banksz\u00e1ml\u00e1kra pedig szerd\u00e1n \u00e9rkeznek majd meg a t\u00e1mogat\u00e1sok - f\u0171zte hozz\u00e1.\nNov\u00e1k Katalin\u00a0kit\u00e9rt arra is, hogy eddig 5,7 milli\u00f3 ember kapta meg az els\u0151 olt\u00e1st Magyarorsz\u00e1gon, 5,5 milli\u00f3an a m\u00e1sodik d\u00f3zist is beadatt\u00e1k, \u00e9s egyre t\u00f6bben vannak, akik a harmadik olt\u00e1s lehet\u0151s\u00e9g\u00e9vel is \u00e9lnek.\nSok orsz\u00e1gban viszont m\u00e1r megjelent a negyedik hull\u00e1m - h\u00edvta fel a figyelmet a miniszter, aki ez\u00e9rt arra k\u00e9ri az embereket, ha m\u00e9g nem tett\u00e9k meg, \u00e9ljenek az olt\u00e1st lehet\u0151s\u00e9g\u00e9vel.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a harmadik olt\u00e1st eddig 187 ezren k\u00e9rt\u00e9k.\nAz olt\u00e1s n\u00e9pszer\u0171s\u00edt\u00e9s\u00e9\u00e9rt szeptemberben indul\u00f3 kamp\u00e1nyr\u00f3l sz\u00f3lva k\u00f6z\u00f6lte: hiteles inform\u00e1ci\u00f3t szeretn\u00e9nek ny\u00fajtani az embereknek a v\u00e9d\u0151olt\u00e1sokr\u00f3l. A miniszter rem\u00e9li, hogy a kamp\u00e1ny mellett a politikusok p\u00e1rtszimp\u00e1ti\u00e1t\u00f3l f\u00fcggetlen\u00fcl arra biztatj\u00e1k majd az embereket, hogy adass\u00e1k be maguknak az olt\u00e1st.\n\u00a0A j\u00e1rv\u00e1ny elleni v\u00e9dekez\u00e9sben a korm\u00e1ny jelenleg nem gondolkozik korl\u00e1toz\u00e1sokban, ez\u00e9rt egyel\u0151re nem mer\u00fclt fel annak a lehet\u0151s\u00e9ge, hogy korl\u00e1toz\u00e1sok eset\u00e9n k\u00fcl\u00f6nbs\u00e9get tegyenek a beoltottak \u00e9s a nem beoltottak k\u00f6z\u00f6tt - mondta.\n\u00a0\u00a0\u00a0\u00a0A szeg\u00e9nyebb orsz\u00e1gok \u00e1toltotts\u00e1g\u00e1nak n\u00f6vel\u00e9s\u00e9vel kapcsolatban kiemelte: a korm\u00e1ny els\u0151sorban a magyar emberek\u00e9rt \u00e9rez felel\u0151ss\u00e9get, de ha van r\u00e1 lehet\u0151s\u00e9g, seg\u00edt m\u00e1s orsz\u00e1goknak is v\u00e9d\u0151olt\u00e1shoz jutni.\n\u00a0\u00a0\u00a0\u00a0Arra a k\u00e9rd\u00e9sre, hogy az iskol\u00e1k kapnak-e ir\u00e1nymutat\u00e1st a j\u00e1rv\u00e1ny elleni v\u00e9dekez\u00e9shez, \u00fagy v\u00e1laszolt: lesz ir\u00e1nymutat\u00e1s, de szabads\u00e1got szeretn\u00e9nek adni az int\u00e9zm\u00e9nyeknek az \u00fcgyben, hogy bevezethessenek szigor\u00fabb szab\u00e1lyokat, ha indokoltnak l\u00e1tj\u00e1k.\nAz el\u0151z\u0151 tan\u00e9vhez hasonl\u00f3an, ha indokoltt\u00e1 v\u00e1lik, el\u0151fordulhat, hogy oszt\u00e1lyokat karant\u00e9nba tesznek - tette hozz\u00e1.\n\u00a0\u00a0\u00a0\u00a0A nyugd\u00edjpr\u00e9miummal \u00f6sszef\u00fcgg\u00e9sben azt mondta: a pr\u00e9mium kisz\u00e1mol\u00e1s\u00e1n\u00e1l a novemberi nyugd\u00edj \u00f6sszeg\u00e9nek 25 sz\u00e1zal\u00e9k\u00e1t, de legfeljebb 20 ezer forintot szoroznak meg a GDP-n\u00f6veked\u00e9s 3,5 sz\u00e1zal\u00e9k feletti m\u00e9rt\u00e9k\u00e9vel.\n\n\nMTI 2021. augusztus 24.\n\n"}]