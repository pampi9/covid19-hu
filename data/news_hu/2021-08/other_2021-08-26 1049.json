[{"date": "2021-08-26 10:49", "url": "https://koronavirus.gov.hu/cikkek/emmi-az-alapveto-egeszsegvedelmi-szabalyok-fokozott-betartasara-kerjuk-az-iskolakat", "h1": "EMMI: Az alapvet\u0151 eg\u00e9szs\u00e9gv\u00e9delmi szab\u00e1lyok fokozott betart\u00e1s\u00e1ra k\u00e9rj\u00fck az iskol\u00e1kat", "body": "\nA tan\u00e9v k\u00f6zeledt\u00e9vel a higi\u00e9ni\u00e1s \u00e9s alapvet\u0151 eg\u00e9szs\u00e9g v\u00e9delmi szab\u00e1lyok fokozott betart\u00e1s\u00e1ra k\u00e9ri az iskol\u00e1kat a miniszt\u00e9rium.\u00a0\u00a0Miut\u00e1n a sikeres v\u00e9dekez\u00e9snek \u00e9s a magas \u00e1toltotts\u00e1gnak k\u00f6sz\u00f6nhet\u0151en m\u00e1r nincsenek \u00e9rv\u00e9nyben szigor\u00fa korl\u00e1toz\u00e1sok a mindennapokban sem, \u00edgy az \u00f3vod\u00e1kban \u00e9s iskol\u00e1kban sem \u00edrnak el\u0151 k\u00f6telez\u0151 korl\u00e1toz\u00f3 int\u00e9zked\u00e9seket, ugyanakkor tov\u00e1bbra is fontos, hogy a sz\u00fcl\u0151k t\u00fcnetes gyermeket ne vigyenek k\u00f6z\u00f6ss\u00e9gbe \u00e9s a k\u00f6znevel\u00e9si int\u00e9zm\u00e9nyek ford\u00edtsanak fokozott figyelmet az alapvet\u0151 eg\u00e9szs\u00e9gv\u00e9delmi szab\u00e1lyokra - t\u00e1j\u00e9koztatta level\u00e9ben a k\u00f6znevel\u00e9si int\u00e9zm\u00e9nyeket az emberi er\u0151forr\u00e1sok minisztere.\n\n\nA mostani tan\u00e9vkezd\u00e9s j\u00f3val biztons\u00e1gosabb, mint az egy \u00e9vvel ezel\u0151tti, hiszen a pedag\u00f3gusok d\u00f6nt\u0151 t\u00f6bbs\u00e9ge be van oltva \u00e9s a 12 \u00e9v feletti di\u00e1kok k\u00f6z\u00fcl is m\u00e1r 168 ezren felvett\u00e9k az olt\u00e1st.\u00a0\u00a0Mivel a 12. \u00e9let\u00e9v bet\u00f6lt\u00e9s\u00e9t k\u00f6vet\u0151en el\u00e9rhet\u0151 a koronav\u00edrus elleni v\u00e9d\u0151olt\u00e1s, oszt\u00e1lyra, csoportra vagy eg\u00e9sz feladatell\u00e1t\u00e1si helyre vonatkoz\u00f3 tan\u00fcgyi int\u00e9zked\u00e9s f\u0151szab\u00e1ly szerint csak az \u00f3vod\u00e1ban vagy az \u00e1ltal\u00e1nos iskola 1-6. \u00e9vfolyam\u00e1n, valamint a fejleszt\u0151 nevel\u00e9s-oktat\u00e1sban t\u00f6rt\u00e9nik.\nA korm\u00e1ny c\u00e9lja, hogy az iskol\u00e1k tov\u00e1bbra is zavartalanul, jelenl\u00e9ti oktat\u00e1sban m\u0171k\u00f6djenek, hiszen a munk\u00e1ba j\u00e1r\u00f3 sz\u00fcl\u0151knek \u00e9s a gyermekeknek is ez a legjobb. Ez\u00e9rt tov\u00e1bbra is az olt\u00e1st javasoljuk, mind a di\u00e1kok, mind a pedag\u00f3gusok v\u00e9delme \u00e9rdek\u00e9ben.\nA sz\u00fcl\u0151kt\u0151l tov\u00e1bbra is azt k\u00e9rj\u00fck, hogy koronav\u00edrus t\u00fcneteit mutat\u00f3 gyermeket ne vigyenek k\u00f6z\u00f6ss\u00e9gbe, a fert\u0151z\u00e9sben \u00e9rintett gyermek, felgy\u00f3gyul\u00e1s\u00e1ig nem l\u00e1togathatja az int\u00e9zm\u00e9nyt.\n\u00a0Ahogy a mindennapokban, \u00fagy az \u00f3vod\u00e1kban \u00e9s iskol\u00e1kban sem k\u00f6telez\u0151 a maszk \u00e9s m\u00e1r nem k\u00f6telez\u0151 a testh\u0151m\u00e9rs\u00e9klet-m\u00e9r\u00e9s sem. Az iskolai hi\u00e1nyz\u00e1sokra a norm\u00e1l szab\u00e1lyok vonatkoznak, az int\u00e9zm\u00e9nyvezet\u0151 joga eld\u00f6nteni, hogy mely esetben tekinti igazoltnak a di\u00e1k t\u00e1volmarad\u00e1s\u00e1t.\n\n\u00a0 \u00a0Emberi Er\u0151forr\u00e1sok Miniszt\u00e9riuma\n\nMTI 2021. augusztus 26.\n\n"}]