[{"date": "2021-08-17 10:47", "url": "https://koronavirus.gov.hu/cikkek/varga-mihaly-varakozason-felul-nott-magyar-gdp-masodik-negyedevben", "h1": "Varga Mih\u00e1ly: v\u00e1rakoz\u00e1son fel\u00fcl n\u0151tt a magyar GDP a m\u00e1sodik negyed\u00e9vben", "body": "\nV\u00e1rakoz\u00e1son fel\u00fcl, 17,9 sz\u00e1zal\u00e9kkal n\u0151tt a brutt\u00f3 hazai term\u00e9k (GDP) a m\u00e1sodik negyed\u00e9vben az egy \u00e9vvel kor\u00e1bbihoz k\u00e9pest, ez a valaha m\u00e9rt legmagasabb negyed\u00e9ves n\u00f6veked\u00e9snek sz\u00e1m\u00edt - hangs\u00falyozta Varga Mih\u00e1ly p\u00e9nz\u00fcgyminiszter kedden a Facebook oldal\u00e1n.\n\n\nHozz\u00e1tette, a magyar gazdas\u00e1g teljes\u00edtm\u00e9nye meghaladta a j\u00e1rv\u00e1ny el\u0151tti szintet, ez azt is jelenti, hogy a gazdas\u00e1g \u00fajraind\u00edt\u00e1sa Magyarorsz\u00e1gon az egyik leggyorsabb az Eur\u00f3pai Uni\u00f3ban.\n\u00a0\u00a0\u00a0\u00a0A n\u00f6veked\u00e9st az alacsony b\u00e1zis is seg\u00edtette, a sikeres \u00fajraind\u00edt\u00e1st jelzi azonban, hogy negyed\u00e9vr\u0151l negyed\u00e9vre is er\u0151s\u00f6dni tudott a magyar GDP, az \u00e9v els\u0151 h\u00e1rom h\u00f3napj\u00e1hoz k\u00e9pest 2,7 sz\u00e1zal\u00e9kos volt a n\u00f6veked\u00e9s a m\u00e1sodik negyed\u00e9vben - k\u00f6z\u00f6lte.\nB\u00e1r a r\u00e9szletes adatok m\u00e9g nem \u00e1llnak rendelkez\u00e9sre, de az m\u00e1r most l\u00e1tszik, hogy a n\u00f6veked\u00e9s eg\u00e9szs\u00e9ges szerkezet\u0171, a gazdas\u00e1gi \u00e1gazatok sz\u00e9les k\u00f6r\u00e9re kiterjed - hangs\u00falyozta Varga Mih\u00e1ly.\n\u00a0\u00a0\u00a0\u00a0P\u00e9ldak\u00e9nt eml\u00edtette, hogy az ipari termel\u00e9s 22 sz\u00e1zal\u00e9kkal, az \u00e9p\u00edt\u0151ipar 28 sz\u00e1zal\u00e9kkal, a kiskereskedelmi forgalom 6 sz\u00e1zal\u00e9kkal er\u0151s\u00f6d\u00f6tt j\u00faniusban, m\u00edg a turizmusban m\u00e1sf\u00e9lszeres\u00e9re emelkedett a vend\u00e9g\u00e9jszak\u00e1k sz\u00e1ma.\nA miniszter szerint a n\u00f6veked\u00e9st jelent\u0151sen t\u00e1mogatt\u00e1k a korm\u00e1ny gazdas\u00e1gv\u00e9delmi \u00e9s \u00fajraind\u00edt\u00e1si int\u00e9zked\u00e9sei, ezek \u00f6sszess\u00e9g\u00e9ben az id\u00e9n 8,4 sz\u00e1zal\u00e9kponttal j\u00e1rulnak hozz\u00e1 a gazdas\u00e1g teljes\u00edtm\u00e9ny\u00e9hez, ennyivel m\u00e9rs\u00e9klik a j\u00e1rv\u00e1ny okozta v\u00e1ls\u00e1g hat\u00e1sait.\n\u00a0\u00a0\u00a0\u00a0Be\u00e9rtek a t\u00e1mogat\u00f3 k\u00f6lts\u00e9gvet\u00e9si politika eredm\u00e9nyei, a c\u00e9l az, hogy meg\u0151rizz\u00e9k a magyar gazdas\u00e1g l\u00e9p\u00e9sel\u0151ny\u00e9t az uni\u00f3val szemben, ez\u00e9rt folytatj\u00e1k az ad\u00f3cs\u00f6kkent\u00e9sekre, a munkahelyteremt\u00e9sre, a beruh\u00e1z\u00e1sok \u00f6szt\u00f6nz\u00e9s\u00e9re, \u00e9s a csal\u00e1dok t\u00e1mogat\u00e1s\u00e1ra \u00e9p\u00fcl\u0151 gazdas\u00e1gpolitik\u00e1t - mondta Varga Mih\u00e1ly.\n\nMTI 2021. augusztus 17., kedd 9:48\n\n"}]