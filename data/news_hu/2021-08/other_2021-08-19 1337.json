[{"date": "2021-08-19 13:37", "url": "https://koronavirus.gov.hu/cikkek/pm-indul-gazdasag-ujrainditasat-segito-allami-viszontgarancia-program", "h1": "PM: indul a gazdas\u00e1g \u00fajraind\u00edt\u00e1s\u00e1t seg\u00edt\u0151 \u00e1llami viszontgarancia-program", "body": "\nA Start Garancia P\u00e9nz\u00fcgyi Szolg\u00e1ltat\u00f3 Zrt. \u0151szt\u0151l indul\u00f3 viszontgarancia-programja a koronav\u00edrus-v\u00e1ls\u00e1gban nagy seg\u00edts\u00e9get jelenthet a magyar v\u00e1llalkoz\u00e1soknak - \u00edrta cs\u00fct\u00f6rt\u00f6ki k\u00f6zlem\u00e9ny\u00e9ben a P\u00e9nz\u00fcgyminiszt\u00e9rium.\n\n\nA korm\u00e1ny c\u00e9lja a gazdas\u00e1g gyors \u00fajraind\u00edt\u00e1sa, ennek egyik fontos eleme a v\u00e1llalati fejleszt\u00e9sek \u00e9s beruh\u00e1z\u00e1sok finansz\u00edroz\u00e1s\u00e1nak er\u0151s\u00edt\u00e9se. Az \u00faj viszontgarancia-program keret\u00e9ben a hitel- \u00e9s k\u00f6lcs\u00f6nfelv\u00e9tel eset\u00e9n 85 sz\u00e1zal\u00e9kos, k\u00f6tv\u00e9nykibocs\u00e1t\u00e1s sor\u00e1n 100 sz\u00e1zal\u00e9kos \u00e1llami helyt\u00e1ll\u00e1st biztos\u00edt az \u00e1llam - ismertett\u00e9k.\n\u00a0\u00a0\u00a0\u00a0A Magyar K\u00f6zl\u00f6nyben cs\u00fct\u00f6rt\u00f6k\u00f6n megjelent korm\u00e1nyrendelet tartalmazza a viszontgarancia m\u0171k\u00f6d\u00e9s\u00e9hez sz\u00fcks\u00e9ges elj\u00e1r\u00e1si \u00e9s technikai r\u00e9szletszab\u00e1lyokat. A rendelet t\u00f6bbek k\u00f6z\u00f6tt r\u00f6gz\u00edti, hogy milyen f\u00e9ltetelekkel k\u00f6thet a c\u00e9g k\u00e9szfizet\u0151 kezess\u00e9gv\u00e1llal\u00e1si szerz\u0151d\u00e9st a beruh\u00e1z\u00f3, fejleszt\u0151 v\u00e1llalkoz\u00e1sokkal, \u00e9s ebb\u0151l a k\u00f6rb\u0151l egy\u00e9rtelm\u0171en kiz\u00e1rja a tartoz\u00e1st felhalmoz\u00f3kat, illetve a cs\u0151d-, felsz\u00e1mol\u00e1s vagy v\u00e9gelsz\u00e1mol\u00e1s alatt \u00e1ll\u00f3kat - \u00edrt\u00e1k.\n\u00a0\u00a0\u00a0\u00a0Hozz\u00e1tett\u00e9k, r\u00e9szletesen meghat\u00e1rozza azt is, hogy mire terjed ki a viszontgarancia, \u00edgy p\u00e9ld\u00e1ul a kamatra, d\u00edjakra \u00e9s egy\u00e9b j\u00e1rul\u00e9kokra csak abban az esetben \u00e9rv\u00e9nyes, ha azok \u00f6sszege m\u00e1r a kezess\u00e9gv\u00e1llal\u00e1sr\u00f3l sz\u00f3l\u00f3 d\u00f6nt\u00e9s id\u0151pontj\u00e1ban is pontosan ismert.\nA jogszab\u00e1ly rendezi az esetleges tartoz\u00e1sok behajt\u00e1s\u00e1nak menet\u00e9t is, e szerint az \u00e1llamra \u00e1tsz\u00e1llt k\u00f6vetel\u00e9sn\u00e9l a v\u00e9grehajt\u00e1s nem az \u00e1llami szerveket terheli, az a Start Garancia P\u00e9nz\u00fcgyi Szolg\u00e1ltat\u00f3 Zrt. feladata - \u00edrta a PM.\n\nMTI 2021. augusztus 19.\n\n"}]