[{"date": "2021-08-21 19:14", "url": "https://koronavirus.gov.hu/cikkek/gulyas-gergely-negyedik-hullam-magyarorszagra-megerkezik", "h1": "Guly\u00e1s Gergely: a negyedik hull\u00e1m Magyarorsz\u00e1gra is meg\u00e9rkezik", "body": "\nA koronav\u00edrus negyedik hull\u00e1ma Nyugat-Eur\u00f3p\u00e1ban megindult, \u00e9s Magyarorsz\u00e1gra is meg fog \u00e9rkezni, azonban alapvet\u0151en el fog t\u00e9rni a v\u00e9dettek magas sz\u00e1ma miatt az els\u0151 h\u00e1romt\u00f3l, \u00edgy annak kezel\u00e9se is m\u00e1s lesz - mondta a Minisztereln\u00f6ks\u00e9get vezet\u0151 miniszter szombaton, a korm\u00e1nyinf\u00f3n.\n\n\nGuly\u00e1s Gergely hangs\u00falyozta, tov\u00e1bbra is az olt\u00e1s a v\u00edrus elleni egyetlen hat\u00e9kony v\u00e9dekez\u00e9si eszk\u00f6z, ez\u00e9rt mindenkit arra k\u00e9rt, hogy oltassa be mag\u00e1t.\nMinden vakcina egyforma v\u00e9detts\u00e9get biztos\u00edt, akiket pedig nem oltanak be, azok nagy val\u00f3sz\u00edn\u0171s\u00e9ggel meg fognak betegedni, m\u00edg azokn\u00e1l, akik felveszik a vakcin\u00e1t, az 5,5 milli\u00f3 eddigi oltott alapj\u00e1n a megbeteged\u00e9s es\u00e9lye 0,2 sz\u00e1zal\u00e9k, \u00e9s akkor is l\u00e9nyegesen enyh\u00e9bb lefoly\u00e1s mellett - k\u00f6z\u00f6lte.\nAz orsz\u00e1got nem kell lez\u00e1rni, a korm\u00e1nynak nincs ilyen sz\u00e1nd\u00e9ka, emellett az oktat\u00e1sban \u00e9s a munkahelyeken sincs sz\u00fcks\u00e9g korl\u00e1toz\u00e1sokra - mondta a miniszter.\nGuly\u00e1s Gergely kifejtette, az Eur\u00f3pai Uni\u00f3n bel\u00fcl egy\u00e9rtelm\u0171en K\u00f6z\u00e9p-Eur\u00f3p\u00e1ban, azon bel\u00fcl is Magyarorsz\u00e1gon a legkedvez\u0151bb a j\u00e1rv\u00e1nyhelyzet.\nAl\u00e1h\u00fazta, nincs k\u00fcl\u00f6nbs\u00e9g a k\u00fcl\u00f6nb\u00f6z\u0151 vakcin\u00e1k hat\u00e1soss\u00e1ga k\u00f6z\u00f6tt. A megbeteged\u00e9s es\u00e9lye a Moderna olt\u00e1s\u00e1n\u00e1l 0,08 sz\u00e1zal\u00e9k, a Pfizern\u00e9l 0,19 sz\u00e1zal\u00e9k, a Szputnyikn\u00e1l 0,11 sz\u00e1zal\u00e9k, a Sinopharmn\u00e1l 0,3 sz\u00e1zal\u00e9k, az AstraZenec\u00e1n\u00e1l 0,16 sz\u00e1zal\u00e9k, a Jansenn\u00e9l pedig 0,03 sz\u00e1zal\u00e9k - sorolta.\nA miniszter k\u00fcl\u00f6n\u00f6sen a legvesz\u00e9lyeztetettebb id\u0151s emberek figyelm\u00e9t h\u00edvta fel arra, hogy olt\u00e1s n\u00e9lk\u00fcl az \u00e9let\u00fcket kock\u00e1ztatj\u00e1k.\nA korm\u00e1ny ez\u00e9rt \u00fagy d\u00f6nt\u00f6tt, mindenkit megkeres, aki 65 \u00e9v felett van \u00e9s nem oltatta be mag\u00e1t, tov\u00e1bb\u00e1 a rezidensek mellett a hatod\u00e9ves orvostanhallgat\u00f3knak is lehet\u0151v\u00e9 tett\u00e9k, hogy oltsanak.\nHangs\u00falyozta, csaknem 8 milli\u00f3 vakcina \u00e1ll rendelkez\u00e9sre a harmadik olt\u00e1shoz, ez\u00e9rt aki \u00fagy gondolja - \u00e9s a jogszab\u00e1lyi felt\u00e9teleknek megfelel -, az minden tov\u00e1bbi n\u00e9lk\u00fcl, b\u00e1rhol megkaphatja az \u00fajabb d\u00f3zist.\nGuly\u00e1s Gergely k\u00f6z\u00f6lte, eddig 185 ezren vett\u00e9k fel a harmadik olt\u00e1st.\nA fiatalok olt\u00e1sa is folytat\u00f3dik, az iskol\u00e1kban a 12-18 \u00e9v k\u00f6z\u00f6tti koroszt\u00e1lyt augusztus 30-31-\u00e9n \u00e9s szeptember 2-3-\u00e1n oltj\u00e1k, ami mellett rendes id\u0151pontfoglal\u00e1ssal is fel lehet venni a vakcin\u00e1t - mondta.\nGuly\u00e1s Gergely \u00fagy fogalmazott, annak kell term\u00e9szetesnek lennie, ha valaki beoltatja mag\u00e1t.\nElmondta, az orsz\u00e1g t\u00f6bbs\u00e9ge beoltatta mag\u00e1t, 5,7 milli\u00f3 ember m\u00e1r megkapta az els\u0151 olt\u00e1st, 5,5 milli\u00f3an pedig mindkett\u0151t, ez\u00e9rt az orsz\u00e1g viszonylagos nyugalomban v\u00e1rhatja a negyedik hull\u00e1mot.\nSzentkir\u00e1lyi Alexandra elmondta, a korm\u00e1ny \u0151sszel \u00fajabb olt\u00e1sn\u00e9pszer\u0171s\u00edt\u0151 kamp\u00e1nyt ind\u00edt neves k\u00f6z\u00e9leti szerepl\u0151kkel, orvosokkal \u00e9s akad\u00e9mikusokkal, hogy el\u00e9rje, mindenki tekintse term\u00e9szetesnek, k\u00f6vetend\u0151 p\u00e9ld\u00e1nak az olt\u00e1sok beadat\u00e1s\u00e1t.\nA kamp\u00e1ny c\u00e9lja annak el\u00e9r\u00e9se, hogy mindenki legal\u00e1bb m\u00e9g egy embert meggy\u0151zz\u00f6n az olt\u00e1s bead\u00e1s\u00e1r\u00f3l - fogalmazott a korm\u00e1nysz\u00f3viv\u0151, aki hozz\u00e1tette, a kabinet \"nagy er\u0151kkel\" tervezi folytatni az olt\u00e1st.\n\n\nGuly\u00e1s Gergely besz\u00e9lt arr\u00f3l is: Eur\u00f3p\u00e1ban Magyarorsz\u00e1gon volt a harmadik legmagasabb, 17,9 sz\u00e1zal\u00e9kos - kiigaz\u00edtva 17,7 sz\u00e1zal\u00e9kos - a negyed\u00e9ves gazdas\u00e1gi n\u00f6veked\u00e9s.\nHozz\u00e1tette: Sv\u00e9dorsz\u00e1g, Lengyelorsz\u00e1g \u00e9s Rom\u00e1nia ut\u00e1n Magyarorsz\u00e1g a negyedik olyan orsz\u00e1g az Eur\u00f3pai Uni\u00f3ban, ahol a gazdas\u00e1g teljes\u00edtm\u00e9nye el\u00e9rte a j\u00e1rv\u00e1ny el\u0151tti szintet.\nEbb\u0151l az elemz\u0151k \u00e1ltal sem v\u00e1rt sikerb\u0151l k\u00f6vetkezik, hogy a negyed\u00e9ves adatok alapj\u00e1n \u00fagy t\u0171nik, \"val\u00f3s\u00e1gg\u00e1 v\u00e1lhat\" az 5,5 sz\u00e1zal\u00e9kos gazdas\u00e1gi n\u00f6veked\u00e9s eset\u00e9re \u00edg\u00e9rt csal\u00e1di ad\u00f3visszat\u00e9r\u00edt\u00e9s.\nMegjegyezte: ez a v\u00e1llal\u00e1s nem csek\u00e9ly, hiszen a korm\u00e1ny akkor t\u00e9r\u00edti vissza a csal\u00e1dok szem\u00e9lyi j\u00f6vedelemad\u00f3j\u00e1t, ha olyan gazdas\u00e1gi n\u00f6veked\u00e9st siker\u00fcl az idei \u00e9vben el\u00e9rni, amit a rendszerv\u00e1ltoz\u00e1s \u00f3ta soha egyetlen egy \u00e9vben sem.\nMinden eddigin\u00e9l magasabb nyugd\u00edjpr\u00e9mium is v\u00e1rhat\u00f3 - k\u00f6z\u00f6lte a miniszter. A szab\u00e1lyoz\u00e1s \u00e9rtelm\u00e9ben legfeljebb 80 000 forint nyugd\u00edjig a nyugd\u00edj egynegyed\u00e9t kell szorozni a 3,5 sz\u00e1zal\u00e9k f\u00f6l\u00f6tti gazdas\u00e1gi n\u00f6veked\u00e9si sz\u00e1mmal, 7,5 sz\u00e1zal\u00e9kos plafon mellett.\nA mostani v\u00e1rakoz\u00e1sok szerint 6 sz\u00e1zal\u00e9k feletti lesz az idei gazdas\u00e1gi n\u00f6veked\u00e9s - tette hozz\u00e1.\n\u00a0\n\nMTI\n\n"}]