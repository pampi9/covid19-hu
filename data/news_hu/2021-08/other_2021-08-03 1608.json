[{"date": "2021-08-03 16:08", "url": "https://koronavirus.gov.hu/cikkek/augusztus-20-vegre-ujra-unnepelhetunk", "h1": "Augusztus 20. - v\u00e9gre \u00fajra \u00fcnnepelhet\u00fcnk!", "body": "\nFesztiv\u00e1lszer\u0171 rendezv\u00e9nysorozatot szerveznek az augusztus 20-ai nemzeti \u00fcnnepre - jelentette be a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r kedden Budapesten, sajt\u00f3t\u00e1j\u00e9koztat\u00f3n.\n\n\u00a0\nKov\u00e1cs Zolt\u00e1n\u00a0k\u00f6z\u00f6lte: a valaha volt legnagyobb szab\u00e1s\u00fa \u00fcnnepre k\u00e9sz\u00fclnek, 3,5 napon kereszt\u00fcl 17 rendezv\u00e9nyhelysz\u00ednen t\u00f6bb sz\u00e1z program lesz.\n\u00a0\u00a0\u00a0\u00a0Mint mondta, ahogy azt tavalyel\u0151tt eld\u00f6nt\u00f6tt\u00e9k - csak tavaly a koronav\u00edrus-j\u00e1rv\u00e1ny nem tette lehet\u0151v\u00e9 -, az \u00e1llamalap\u00edt\u00e1s \u00fcnnep\u00e9t szeretn\u00e9k olyan esem\u00e9nny\u00e9 emelni, amely t\u00falmutat a kor\u00e1bbi nemzeti \u00fcnnepeken. C\u00e9ljuk, hogy min\u00e9l t\u00f6bben kapcsol\u00f3dhassanak be az \u00e1llamalap\u00edt\u00f3 Szent Istv\u00e1n kir\u00e1ly napj\u00e1nak meg\u00fcnnepl\u00e9s\u00e9be - tette hozz\u00e1. Az idei \u00fcnnep programjait a szentistvannap2021.hu oldalon teszik el\u00e9rhet\u0151v\u00e9.\n\u00a0\u00a0\u00a0\u00a0Id\u00e9n sem maradnak el a szok\u00e1sos elemek: lesz z\u00e1szl\u00f3felvon\u00e1s, honv\u00e9ds\u00e9gi l\u00e9gipar\u00e1d\u00e9, tisztavat\u00e1s. Ezzel egybek\u00f6tve egy olyan katonai bemutat\u00f3 is lesz, amelyen az \u00e9rdekl\u0151d\u0151k megbizonyosodhatnak a meg\u00fajul\u00f3, er\u0151s Magyar Honv\u00e9ds\u00e9g k\u00e9pess\u00e9geir\u0151l - mondta\u00a0Kov\u00e1cs Zolt\u00e1n.\n\u00a0\u00a0\u00a0\u00a0Jelezte: \u00c1der J\u00e1nos k\u00f6zt\u00e1rsas\u00e1gi eln\u00f6k \u00e1tadja a Szent Istv\u00e1n-rendet, majd \u00e1tadj\u00e1k a Kossuth- \u00e9s Sz\u00e9chenyi-d\u00edjakat, valamint a Magyar \u00c9rdemrend kit\u00fcntet\u00e9seket, \u00e9s t\u00f6bb, a koronav\u00edrus-j\u00e1rv\u00e1ny miatt elmaradt elismer\u00e9st is.\n\u00a0\u00a0\u00a0\u00a0Augusztus 20-\u00e1n este az \u00fcnnepi programokat \"Eur\u00f3pa legnagyobb t\u0171zij\u00e1t\u00e9k\u00e1val\" z\u00e1rj\u00e1k - ismertette az \u00e1llamtitk\u00e1r.\n\u00a0\u00a0\u00a0\u00a0Kov\u00e1cs Zolt\u00e1n\u00a0kit\u00e9rt arra is: az idei \u00fcnnepet korl\u00e1toz\u00e1sokt\u00f3l mentesen tervezik. M\u00e9g kedden megjelenik az a korm\u00e1nyrendelet, amely r\u00f6gz\u00edti, hogy az augusztus 20-ai k\u00f6zponti rendezv\u00e9nyeket, a szeptemberben tartand\u00f3 N\u00e9gyesfogathajt\u00f3 Eur\u00f3pa-bajnoks\u00e1got, valamint a Nemzetk\u00f6zi Eucharisztikus Kongresszust nem \u00e9rintik majd a koronav\u00edrus-j\u00e1rv\u00e1ny miatt \u00e9rv\u00e9nyben l\u00e9v\u0151 korl\u00e1toz\u00e1sok - k\u00f6z\u00f6lte.\n\u00a0\u00a0\u00a0\u00a0Az \u00e1llamtitk\u00e1r ugyanakkor hozz\u00e1tette: folyamatosan \u00fcl\u00e9sezik a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs, k\u00f6vetik a j\u00e1rv\u00e1nyhelyzetet, \u00edgy b\u00e1rmelyik pillanatban meg tudj\u00e1k hozni a sz\u00fcks\u00e9ges int\u00e9zked\u00e9seket.\n\u00a0\u00a0\u00a0\u00a0Azt is elmondta: h\u00e1rom h\u00e9ttel ezel\u0151tt az \u00fcnnep biztons\u00e1gos lebonyol\u00edt\u00e1s\u00e1\u00e9rt felel\u0151s operat\u00edv t\u00f6rzs is megkezdte m\u0171k\u00f6d\u00e9s\u00e9t. Ebben minden szervezet k\u00f6zrem\u0171k\u00f6dik, amelynek augusztus 20-\u00e1val kapcsolatban dolga van. Felel\u0151s d\u00f6nt\u00e9seket fognak hozni, hogy ne fordulhasson el\u0151 olyan, mint p\u00e9ld\u00e1ul a 2006-os \u00e1llami \u00fcnnepen - sz\u00f6gezte le.\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 hangs\u00falyozta: az \u00fcnnepi programok c\u00e9lja az is, hogy megseg\u00edts\u00e9k a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt turisztikai \u00e1gazatot, az abb\u00f3l \u00e9l\u0151 csal\u00e1dokat.\n\u00a0\u00a0\u00a0\u00a0A k\u00f6zponti programok l\u00e1togat\u00f3i a budapesti sz\u00e1ll\u00e1shelyeken, \u00e9ttermekben, attrakci\u00f3kn\u00e1l tudj\u00e1k t\u00e1mogatni az \u00e1gazatot. A f\u0151v\u00e1rosi sz\u00e1ll\u00e1sfoglal\u00e1sokn\u00e1l m\u00e1r most kiugr\u00e1s tapasztalhat\u00f3 az \u00fcnnepi h\u00e9tre - tette hozz\u00e1.\n\u00a0\u00a0\u00a0\u00a0Az \u00fcnnepi rendezv\u00e9nyeken t\u00f6bb 10 ezren dolgoznak - emelte ki a korm\u00e1nysz\u00f3viv\u0151, megjegyezve, orsz\u00e1gosan is kiemelked\u0151 eredm\u00e9nyeket lehet tapasztalni: a turizmus \u00fajkori t\u00f6rt\u00e9net\u00e9ben j\u00falius 24-\u00e9n regisztr\u00e1lt\u00e1k a legt\u00f6bb vend\u00e9g\u00e9jszak\u00e1t, ezen a napon csaknem 150 ezren pihentek valamely magyarorsz\u00e1gi sz\u00e1ll\u00e1shelyen.\n\u00a0\u00a0\u00a0\u00a0T\u00f3th Ferenc, az \u00fcnnepi t\u0171zij\u00e1t\u00e9kot lebonyol\u00edt\u00f3 NUVU Kft. \u00fcgyvezet\u0151 igazgat\u00f3ja elmondta: az idei \u00fcnnepi t\u0171zij\u00e1t\u00e9kot is augusztus 20-\u00e1n 21 \u00f3rakor kezdik el fell\u0151ni a Duna v\u00edzfel\u00fclet\u00e9r\u0151l. \u00c9rdekess\u00e9gk\u00e9nt kiemelte, hogy minden felvon\u00e1shoz tartozik majd egy-egy meghat\u00e1roz\u00f3 sz\u00edn: a \"v\u00e9r \u00e9s harc\" p\u00e9ld\u00e1ul piros, a \"magyarnak lenni\" trikolor sz\u00ednekkel jelenik majd meg. A mintegy f\u00e9l\u00f3r\u00e1s (34 perces) t\u0171zij\u00e1t\u00e9k tov\u00e1bbi vizu\u00e1lis \u00e9s hangeffektekkel is kieg\u00e9sz\u00fcl majd.\n\u00a0\u00a0\u00a0\u00a0Id\u00e9n a nagyobb rak\u00e9t\u00e1kat a Margit h\u00eddr\u00f3l \u00e9s a Pet\u0151fi h\u00eddr\u00f3l, valamint 14 folyami b\u00e1rk\u00e1r\u00f3l l\u00f6vik majd fel. Ezeket a nagyobb usz\u00e1lyokat \"gy\u00f6ngysorszer\u0171en\" is \u00f6sszekapcsolj\u00e1k majd. Az Erzs\u00e9bet hidat \u00e9s a Szabads\u00e1g hidat is feld\u00edsz\u00edtik majd, innen lesz a g\u00f6r\u00f6gt\u0171z is - ismertette.\n\u00a0\u00a0\u00a0\u00a0T\u00f3th Ferenc kiemelte: a rak\u00e9t\u00e1kat t\u00f6bbek k\u00f6z\u00f6tt Spanyolorsz\u00e1gb\u00f3l, Portug\u00e1li\u00e1b\u00f3l, Szlov\u00e9ni\u00e1b\u00f3l \u00e9s K\u00edn\u00e1b\u00f3l import\u00e1lt\u00e1k, s mind a mintegy 40 ezer darab rendelkezik a sz\u00fcks\u00e9ges uni\u00f3s tan\u00fas\u00edtv\u00e1nnyal. A t\u0171zij\u00e1t\u00e9kot sz\u00fcks\u00e9g eset\u00e9n - p\u00e9ld\u00e1ul az id\u0151j\u00e1r\u00e1si helyzet miatt - azonnal le tudj\u00e1k \u00e1ll\u00edtani.\n\u00a0\u00a0\u00a0\u00a0Ezzel egy\u00fctt f\u00e9lmilli\u00e1rd forintos biztos\u00edt\u00e1st is k\u00f6t\u00f6tt a t\u0171zij\u00e1t\u00e9kot lebonyol\u00edt\u00f3 NUVU Kft. - k\u00f6z\u00f6lte az \u00fcgyvezet\u0151 igazgat\u00f3.\n\u00a0\u00a0\u00a0\u00a0Az \u00e1llamalap\u00edt\u00e1s \u00e9s az \u00e1llamalap\u00edt\u00f3 Szent Istv\u00e1n kir\u00e1ly eml\u00e9k\u00e9re augusztus 20. hivatalos \u00e1llami \u00fcnnep.\n\nMTI 2021. augusztus 3.\n\n"}]