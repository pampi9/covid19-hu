[{"date": "2021-08-19 13:43", "url": "https://koronavirus.gov.hu/cikkek/pm-juliusban-992-milliard-forint-volt-az-allamhaztartas-kozponti-alrendszerenek-hianya", "h1": "PM: j\u00faliusban 99,2 milli\u00e1rd forint volt az \u00e1llamh\u00e1ztart\u00e1s k\u00f6zponti alrendszer\u00e9nek hi\u00e1nya", "body": "\nJ\u00faliusban 99,2 milli\u00e1rd forint volt az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt \u00fagynevezett k\u00f6zponti alrendszer\u00e9nek hi\u00e1nya az el\u0151z\u0151 havi 392,0 milli\u00e1rd forint ut\u00e1n. Ezzel az idei els\u0151 h\u00e9t h\u00f3napban 1803,7 milli\u00e1rd forint deficit alakult ki, ami az eg\u00e9sz \u00e9vre tervezett 2287,7 milli\u00e1rd forint 78,8 sz\u00e1zal\u00e9ka - k\u00f6z\u00f6lte r\u00e9szletes t\u00e1j\u00e9koztat\u00f3j\u00e1ban cs\u00fct\u00f6rt\u00f6k\u00f6n a P\u00e9nz\u00fcgyminiszt\u00e9rium (PM).\n\n\nA k\u00f6zponti k\u00f6lts\u00e9gvet\u00e9s 1620,9 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai 221,9 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok pedig 39,1 milli\u00e1rd forintos t\u00f6bbletet \u00e9rtek el.\n\u00a0\u00a0\u00a0\u00a0Tavaly j\u00faliusban 328,0 milli\u00e1rd forint, az els\u0151 h\u00e9t h\u00f3napban pedig 2168 milli\u00e1rd forint volt a k\u00f6zponti alrendszer hi\u00e1nya, amely az \u00e9v v\u00e9g\u00e9re kialakult 5548,6 milli\u00e1rd forintos deficit 39,0 sz\u00e1zal\u00e9ka volt.\nEbben az \u00e9vben j\u00falius v\u00e9g\u00e9ig a bev\u00e9telek 1372,0 milli\u00e1rd forinttal, 11,0 sz\u00e1zal\u00e9kkal magasabbak voltak, a kiad\u00e1sok 1010,7 milli\u00e1rd forinttal, 6,9 sz\u00e1zal\u00e9kkal haladt\u00e1k meg az el\u0151z\u0151 \u00e9v azonos id\u0151szak\u00e1nak \u00f6sszeg\u00e9t.\n\u00a0\u00a0\u00a0\u00a0T\u00e1rsas\u00e1gi ad\u00f3b\u00f3l 370,7 milli\u00e1rd forint folyt be az \u00e9v els\u0151 h\u00e9t h\u00f3napj\u00e1ban, 178,7 milli\u00e1rd forinttal t\u00f6bb az egy \u00e9vvel kor\u00e1bbin\u00e1l, mivel 2020-ban a bevall\u00e1si hat\u00e1rid\u0151 a koronav\u00edrus-j\u00e1rv\u00e1ny gazdas\u00e1gi hat\u00e1sainak kezel\u00e9se miatt szeptemberre tol\u00f3dott, az id\u00e9n viszont ism\u00e9t m\u00e1jusban j\u00e1rt le a hat\u00e1rid\u0151.\n\u00a0\u00a0\u00a0\u00a0J\u00falius v\u00e9g\u00e9ig az \u00e1ltal\u00e1nos forgalmi ad\u00f3b\u00f3l 3064,1 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, 571,7 milli\u00e1rd forinttal, 22,9 sz\u00e1zal\u00e9kkal t\u00f6bb a m\u00falt \u00e9vin\u00e9l. A j\u00f6ved\u00e9ki ad\u00f3b\u00f3l sz\u00e1rmaz\u00f3 bev\u00e9tel az \u00e9v els\u0151 h\u00e9t h\u00f3napj\u00e1ban 674,9 milli\u00e1rd forintot tett ki, 3,8 sz\u00e1zal\u00e9kkal, 24,8 milli\u00e1rd forinttal t\u00f6bbet az egy \u00e9vvel kor\u00e1bbin\u00e1l. Az \u00fczemanyagok ut\u00e1n befolyt bev\u00e9telek 8,1 sz\u00e1zal\u00e9kos n\u00f6veked\u00e9s\u00e9nek h\u00e1tter\u00e9ben a magasabb \u00fczemanyagforgalom \u00e9s az els\u0151 negyed\u00e9vi magasabb ad\u00f3m\u00e9rt\u00e9kek \u00e1llnak.\n\u00a0\u00a0\u00a0\u00a0A doh\u00e1nyterm\u00e9kek ut\u00e1ni j\u00f6ved\u00e9ki ad\u00f3bev\u00e9telek 9,2 milli\u00e1rd forintos (4,0 sz\u00e1zal\u00e9kos) cs\u00f6kken\u00e9s\u00e9t els\u0151sorban az ad\u00f3emel\u00e9s miatti k\u00e9szletfelhalmoz\u00e1sb\u00f3l fakad\u00f3 forgalomcs\u00f6kken\u00e9ssel magyar\u00e1zta a PM.\nA szem\u00e9lyi j\u00f6vedelemad\u00f3b\u00f3l sz\u00e1rmaz\u00f3 bev\u00e9tel 203,1 milli\u00e1rd forinttal, 14,1 sz\u00e1zal\u00e9kkal n\u0151tt az \u00e9v els\u0151 h\u00e9t h\u00f3napj\u00e1ban \u00e9s 1640,2 milli\u00e1rd forintot tett ki a magasabb b\u00e9rki\u00e1raml\u00e1snak k\u00f6sz\u00f6nhet\u0151en.\n\u00a0Az uni\u00f3s programok bev\u00e9telei j\u00falius v\u00e9g\u00e9ig 362,7 milli\u00e1rd forintot \u00e9rtek el, a 2033,5 milli\u00e1rd forint \u00e9ves el\u0151ir\u00e1nyzat 17,8 sz\u00e1zal\u00e9k\u00e1t.\n\u00a0\u00a0\u00a0\u00a0Az \"Uni\u00f3s programok kiad\u00e1sai\" m\u00e9rlegsoron j\u00falius v\u00e9g\u00e9ig 1145,1 milli\u00e1rd forint \u00f6sszeg\u0171 kifizet\u00e9s t\u00f6rt\u00e9nt, amely a 2515,4 milli\u00e1rd forintos el\u0151ir\u00e1nyzat 45,5 sz\u00e1zal\u00e9kos teljes\u00edt\u00e9s\u00e9t jelenti. A felmer\u00fclt kiad\u00e1sok t\u00falnyom\u00f3 r\u00e9sz\u00e9t a 2014-2020-as programoz\u00e1si id\u0151szak koh\u00e9zi\u00f3s operat\u00edv programjai adt\u00e1k, \u00f6sszesen 959,2 milli\u00e1rd forint \u00e9rt\u00e9kben - olvashat\u00f3 a PM t\u00e1j\u00e9koztat\u00f3j\u00e1ban.\n\u00a0\u00a0\u00a0\u00a02021 els\u0151 h\u00e9t h\u00f3napj\u00e1ban a t\u00e1rsadalombiztos\u00edt\u00e1s p\u00e9nz\u00fcgyi alapja 3901,5 milli\u00e1rd forint bev\u00e9telre tettek szert, ami 431 milli\u00e1rd forinttal t\u00f6bb a tavalyin\u00e1l. Ebben benne van a nyugd\u00edjalap 292,4 milli\u00e1rd forintos k\u00f6lts\u00e9gvet\u00e9si t\u00e1mogat\u00e1sa, ami 265 milli\u00e1rd forinttal t\u00f6bb az egy \u00e9vvel kor\u00e1bbin\u00e1l, m\u00edg az eg\u00e9szs\u00e9gbiztos\u00edt\u00e1s alap k\u00f6lts\u00e9gvet\u00e9si t\u00e1mogat\u00e1sa 84,3 milli\u00e1rd forinttal 426,4 forintra n\u0151tt.\n\u00a0\u00a0\u00a0\u00a0A nyugd\u00edjkiad\u00e1sok 2306,6 milli\u00e1rd forintot tettek ki az els\u0151 h\u00e9t h\u00f3napban 208,2 milli\u00e1rd forinttal t\u00f6bbet az egy \u00e9vvel kor\u00e1bbin\u00e1l. A n\u00f6veked\u00e9sb\u0151l 78,5 milli\u00e1rd forint a 13. havi nyugell\u00e1t\u00e1sok febru\u00e1ri kifizet\u00e9s\u00e9b\u0151l \u00e9s 13,3 milli\u00e1rd forint sz\u00e1rmazott a j\u00faniusi 0,6 sz\u00e1zal\u00e9kos kieg\u00e9sz\u00edt\u0151 emel\u00e9sb\u0151l, amelyet az emelked\u0151 infl\u00e1ci\u00f3 indokolt.\n\u00a0\u00a0\u00a0\u00a0Az eg\u00e9szs\u00e9gbiztos\u00edt\u00e1si alap 1813,0 milli\u00e1rd forint h\u00e9thavi kiad\u00e1s\u00e1b\u00f3l 1057,8 milli\u00e1rd forint ment a gy\u00f3gy\u00edt\u00f3 megel\u0151z\u0151 ell\u00e1t\u00e1sokra, amely 67,5 sz\u00e1zal\u00e9kig kimer\u00edtette \u00e9ves keret\u00e9t \u00e9s 84,4 milli\u00e1rddal t\u00f6bb az egy \u00e9vvel kor\u00e1bbin\u00e1l.\nA nyugd\u00edjalapban 41,5, az eg\u00e9szs\u00e9galapban 180,4 milli\u00e1rd forint hi\u00e1ny t\u00e1madt az \u00e9v els\u0151 h\u00e9t h\u00f3napj\u00e1ban.\n\u00a0\u00a0\u00a0\u00a0A k\u00f6lts\u00e9gvet\u00e9si szervek kiad\u00e1sai 4067,6 milli\u00e1rd forintot \u00e9rtek el, ami 2,1 sz\u00e1zal\u00e9kkal kevesebb az egy \u00e9vvel kor\u00e1bbin\u00e1l. A 2214,8 milli\u00e1rd forint a szem\u00e9lyi juttat\u00e1sokra \u00e9s munkaad\u00f3i j\u00e1rul\u00e9kokra kifizetett \u00f6sszeg, azonban 150,3 milli\u00e1rd forinttal n\u0151tt. A jelent\u0151sebb kiad\u00e1si t\u00e9telek k\u00f6z\u00f6tt sorolja fel a PM jelent\u00e9se a f\u0151k\u00e9pp a koronav\u00edrus-j\u00e1rv\u00e1nyhoz kapcsol\u00f3d\u00f3, de egy\u00e9b eg\u00e9szs\u00e9g\u00fcgyi eszk\u00f6zbeszerz\u00e9seket is tartalmaz\u00f3 83,9 milli\u00e1rd forintot, a szint\u00e9n d\u00f6nt\u0151en a j\u00e1rv\u00e1nyhoz kapcsol\u00f3d\u00f3 78,9 milli\u00e1rd forint olt\u00f3anyag-beszerz\u00e9st \u00e9s tesztek v\u00e1s\u00e1rl\u00e1s\u00e1t 26,8 milli\u00e1rd forint \u00e9rt\u00e9kben. A Honv\u00e9delmi Miniszt\u00e9rium helikopter v\u00e1s\u00e1rl\u00e1s\u00e1hoz \u00e9s a harcj\u00e1rm\u0171 csal\u00e1d fejleszt\u00e9s\u00e9hez 163,4 milli\u00e1rd forint kiad\u00e1s k\u00f6thet\u0151. K\u00f6z\u00fati fejleszt\u00e9sekre 172,9 milli\u00e1rd forintot, egy\u00e9b k\u00f6zleked\u00e9si \u00e1gazati programokra 123,1 milli\u00e1rd forintot sz\u00e1molt el a k\u00f6lts\u00e9gvet\u00e9s.\n\u00a0\u00a0\u00a0\u00a0A csal\u00e1di \u00e9s szoci\u00e1lis t\u00e1mogat\u00e1sokra 395,2 milli\u00e1rd forintra volt sz\u00fcks\u00e9g 8,1 milli\u00e1rd forinttal - 2,1 sz\u00e1zal\u00e9kkal - t\u00f6bbre a m\u00falt \u00e9vin\u00e9l. Lak\u00e1s\u00e9p\u00edt\u00e9si t\u00e1mogat\u00e1sokra ford\u00edtott kiad\u00e1sok \u00f6sszege j\u00falius v\u00e9g\u00e9ig 153,1 milli\u00e1rd forint volt, 7,9 milli\u00e1rd forinttal t\u00f6bb, mint a tavaly janu\u00e1r-j\u00faliusi id\u0151szakban.\n\u00a0\u00a0\u00a0\u00a0A k\u00f6lts\u00e9gvet\u00e9s kamatkiad\u00e1sai mind\u00f6ssze 5,6 milli\u00e1rd forinttal emelkedtek 581,8 milli\u00e1rd forintra, a bev\u00e9telek viszont 47,3 milli\u00e1rd forinttal cs\u00f6kkent.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga j\u00falius v\u00e9g\u00e9ig 1152,2 milli\u00e1rd forinttal n\u00f6vekedett. A k\u00f6lts\u00e9gvet\u00e9si hi\u00e1ny finansz\u00edroz\u00e1s\u00e1t szolg\u00e1l\u00f3 nett\u00f3 forintkibocs\u00e1t\u00e1s 1708,2 milli\u00e1rd forint, a nett\u00f3 devizat\u00f6rleszt\u00e9s 442,8 milli\u00e1rd forint volt, m\u00edg a forint \u00e1rfolyam\u00e1nak az elm\u00falt \u00e9v v\u00e9g\u00e9hez k\u00e9pest bek\u00f6vetkezett er\u0151s\u00f6d\u00e9se 140,0 milli\u00e1rd forinttal cs\u00f6kkentette deviz\u00e1ban fenn\u00e1ll\u00f3 ad\u00f3ss\u00e1g forintban sz\u00e1m\u00edtott nyilv\u00e1ntart\u00e1si \u00e9rt\u00e9k\u00e9t.\n\nMTI 2021. augusztus 19.\n\n"}]