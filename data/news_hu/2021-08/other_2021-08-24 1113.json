[{"date": "2021-08-24 11:13", "url": "https://koronavirus.gov.hu/cikkek/szijjarto-ujabb-beruhazast-jelentett-be-debrecenben-vitesco-technologies", "h1": "Szijj\u00e1rt\u00f3: \u00fajabb beruh\u00e1z\u00e1st jelentett be Debrecenben a Vitesco Technologies", "body": "\nSiker\u00fclt meg\u00e1llapodni a Vitesco Technologies (VT) n\u00e9met aut\u00f3ipari c\u00e9ggel, hogy egy z\u00f6ldmez\u0151s beruh\u00e1z\u00e1s keret\u00e9ben Debrecenben \u00faj gy\u00e1rat \u00e9p\u00edtsenek fel, amelyben cs\u00facstechnol\u00f3gi\u00e1j\u00fa aut\u00f3elektronikai alkatr\u00e9szeket fognak gy\u00e1rtani - jelentette be kedden Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA t\u00e1rca k\u00f6zlem\u00e9nye szerint a miniszter arr\u00f3l sz\u00e1molt be, hogy a 47 milli\u00e1rd forintos beruh\u00e1z\u00e1shoz a magyar \u00e1llam 10,5 milli\u00e1rd forint vissza nem t\u00e9r\u00edtend\u0151 t\u00e1mogat\u00e1st ny\u00fajt, a nagyj\u00e1b\u00f3l 7000 n\u00e9gyzetm\u00e9teres \u00fczem fel\u00e9p\u00edt\u00e9s\u00e9vel ugyanis 450 \u00faj munkahely j\u00f6n l\u00e9tre.\n\u00a0\u00a0\u00a0\u00a0Hozz\u00e1tette, a projekt \u00e9rt\u00e9k\u00e9t n\u00f6veli, hogy elektromobilit\u00e1si eszk\u00f6z\u00f6k gy\u00e1rt\u00e1s\u00e1ra vonatkozik, m\u00e1rpedig \"aki megnyeri az aut\u00f3ipar \u00faj korszak\u00e1t megalapoz\u00f3 beruh\u00e1z\u00e1sokat, az hossz\u00fa t\u00e1von tudja garant\u00e1lni a nemzeti gazdas\u00e1g\u00e1nak folyamatos n\u00f6veked\u00e9s\u00e9t\".\n\u00a0\u00a0\u00a0\u00a0Kiemelte, hogy a projekt k\u00e9t \u00faj rekordhoz is hozz\u00e1seg\u00edtheti id\u00e9n a magyar gazdas\u00e1got. Egyr\u00e9szt az orsz\u00e1g nagyon k\u00f6zel ker\u00fclt ahhoz a kor\u00e1bbi tervhez, hogy az aut\u00f3ipar termel\u00e9si \u00e9rt\u00e9ke, miut\u00e1n 2021 els\u0151 fel\u00e9ben 31 sz\u00e1zal\u00e9kkal n\u0151tt, az \u00e9v v\u00e9g\u00e9re meghaladja a 10 ezer milli\u00e1rd forintot. M\u00e1sr\u00e9szt a magyar-n\u00e9met kereskedelmi forgalom is minden id\u0151k legmagasabb eredm\u00e9ny\u00e9t mutathatja majd fel, miut\u00e1n volumene az idei \u00e9v els\u0151 \u00f6t h\u00f3napj\u00e1ban 22 sz\u00e1zal\u00e9kkal emelkedett. Ennek kapcs\u00e1n al\u00e1h\u00fazta, hogy Magyarorsz\u00e1g exportj\u00e1nak k\u00f6r\u00fclbel\u00fcl egynegyede N\u00e9metorsz\u00e1gba ir\u00e1nyul.\n\u00a0\u00a0\u00a0\u00a0Szijj\u00e1rt\u00f3 P\u00e9ter lesz\u00f6gezte: gazdas\u00e1gi szempontb\u00f3l egy c\u00e9l lebeg most a korm\u00e1ny szeme el\u0151tt, hogy a magyar brutt\u00f3 hazai term\u00e9k (GDP) idei n\u00f6veked\u00e9se el\u00e9rje az 5,5 sz\u00e1zal\u00e9kot, ebben az esetben ugyanis az \u00e1llam a j\u00f6v\u0151 \u00e9v elej\u00e9n visszafizeti a gyermeket nevel\u0151 csal\u00e1doknak a 2021-ben befizetett szem\u00e9lyi j\u00f6vedelemad\u00f3jukat.\n\u00a0\u00a0\u00a0\u00a0\"Azt a b\u00e1nt\u00f3an leegyszer\u0171s\u00edtett k\u00e9rd\u00e9st tessz\u00fck fel, hogy mi sz\u00fcks\u00e9ges ahhoz a k\u00f6vetkez\u0151 n\u00e9gy h\u00f3napban, hogy december 31-\u00e9n garant\u00e1ltan el\u00e9rj\u00fck az 5,5 sz\u00e1zal\u00e9kos n\u00f6veked\u00e9st. A v\u00e1lasz egyszer\u0171: beruh\u00e1z\u00e1s, beruh\u00e1z\u00e1s \u00e9s beruh\u00e1z\u00e1s\" - fogalmazott.\n\u00a0\u00a0\u00a0\u00a0Elmondta azt is, hogy a nagyk\u00f6vetek \u00e9ves konferenci\u00e1ja zajlik \u00e9ppen, amelyen azt a c\u00e9lt hat\u00e1rozt\u00e1k meg a r\u00e9sztvev\u0151k sz\u00e1m\u00e1ra, hogy \u00e1llom\u00e1shely\u00fck\u00f6n a lehet\u0151 leggyorsabban felder\u00edtsenek minden beruh\u00e1z\u00e1si sz\u00e1nd\u00e9kot, ezek nyom\u00e1n ugyanis munkahelyek j\u00f6hetnek l\u00e9tre Magyarorsz\u00e1gon.\n\u00a0\u00a0\u00a0\u00a0A miniszter v\u00e9gezet\u00fcl hangs\u00falyozta, hogy besz\u00e1ll\u00edt\u00f3 v\u00e1llalatok olyan t\u00f6mege telep\u00fclt az ut\u00f3bbi \u00e9vekben Debrecenbe, hogy a v\u00e1ros m\u00e1ra egy\u00e9rtelm\u0171en a magyar aut\u00f3ipar egyik fellegv\u00e1ra lett. Ennek kapcs\u00e1n pedig k\u00f6z\u00f6lte, hogy a korm\u00e1ny a k\u00f6vetkez\u0151 k\u00e9t \u00e9vben mintegy 100 milli\u00e1rd forint fejleszt\u00e9si forr\u00e1st ford\u00edt arra, hogy olyan infrastrukt\u00far\u00e1t teremtsenek Debrecenben, amely megfelel\u0151 alapot tud adni a tov\u00e1bbi beruh\u00e1z\u00e1sokhoz is.\n\nMTI 2021. augusztus 24.\n\n"}]