[{"date": "2021-08-18 10:36", "url": "https://koronavirus.gov.hu/cikkek/nagy-marton-helyreallt-gazdasag-masodik-negyedevben", "h1": "Nagy M\u00e1rton: helyre\u00e1llt a gazdas\u00e1g a m\u00e1sodik negyed\u00e9vben", "body": "\nA m\u00e1sodik negyed\u00e9vben a gazdas\u00e1g visszat\u00e9rt a j\u00e1rv\u00e1ny el\u0151tti teljes\u00edtm\u00e9nyhez - komment\u00e1lta Nagy M\u00e1rton minisztereln\u00f6ki f\u0151tan\u00e1csad\u00f3 a csaknem 18 sz\u00e1zal\u00e9kos GDP-n\u00f6veked\u00e9st jelz\u0151 statisztikai adatokat a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nKiemelte: csak Sv\u00e9dorsz\u00e1gban, Lengyelorsz\u00e1gban \u00e9s Rom\u00e1ni\u00e1ban \u00e1llt helyre a gazdas\u00e1g teljes\u00edtm\u00e9nye m\u00e9g Magyarorsz\u00e1g mellett, \u00edgy ebben az \"\u00e9llovasok\" k\u00f6z\u00f6tt van az orsz\u00e1g.\nA gyors regener\u00e1l\u00f3d\u00e1si k\u00e9pess\u00e9g a gazdas\u00e1gi szerkezetre vezethet\u0151 vissza, azok a gy\u00e1rak, amelyek tavaly a m\u00e1sodik negyed\u00e9vben le\u00e1lltak, id\u00e9n teljes er\u0151vel termeltek, kinyitottak a vend\u00e9gl\u00e1t\u00f3helyek, sokan j\u00e1rtak \u00e9tterembe, er\u0151s visszapattan\u00e1s volt a fogyaszt\u00e1sban, az \u00e9p\u00edt\u0151ipar, a kiskereskedelem \u00e9s a szolg\u00e1ltat\u00f3ipar is er\u0151s volt - magyar\u00e1zta Nagy M\u00e1rton. Az \u00e9p\u00edt\u0151iparban jelent\u0151s fordulat k\u00f6vetkezett be az \u00e9v elejei rossz teljes\u00edtm\u00e9ny ut\u00e1n - tette hozz\u00e1.\nA munkan\u00e9lk\u00fclis\u00e9gi r\u00e1ta a j\u00e1rv\u00e1ny idej\u00e9n alig emelkedett \u00e9s \u00fajra alacsony szinten van, a foglalkoztat\u00e1s m\u00e9rt\u00e9ke magasabb, mint a v\u00e1ls\u00e1g el\u0151tt, a b\u00e9rek n\u00f6vekednek, teh\u00e1t a v\u00e1llalkoz\u00e1sok kev\u00e9sb\u00e9 s\u00e9r\u00fcltek, eg\u00e9szs\u00e9ges v\u00e1llalkoz\u00f3i szektor seg\u00edt a helyre\u00e1ll\u00e1ban - \u00f6sszegezte Nagy M\u00e1rton.\nA minisztereln\u00f6ki f\u0151tan\u00e1csad\u00f3 szerint nagy biztons\u00e1ggal mondhat\u00f3, hogy \u00e9ves szinten meglesz az 5,5 sz\u00e1zal\u00e9kos GDP-b\u0151v\u00fcl\u00e9s, amelyhez a korm\u00e1ny t\u00f6bbf\u00e9le int\u00e9zked\u00e9st is k\u00f6t\u00f6tt. Azt is hozz\u00e1f\u0171zte, hogy a n\u00f6veked\u00e9s m\u00e9rt\u00e9ke a jelek szerint ak\u00e1r 7 sz\u00e1zal\u00e9k k\u00f6r\u00fcl is lehet.\nA kock\u00e1zatokr\u00f3l besz\u00e9lve elmondta, hogy gazdas\u00e1gilag kisebb lehet a hat\u00e1sa egy \u00fajabb j\u00e1rv\u00e1nyhull\u00e1mnak az eddigiekhez k\u00e9pest, ha lesznek is korl\u00e1toz\u00e1sok, azok kisebb m\u00e9rt\u00e9k\u0171ek lehetnek, mint az els\u0151 h\u00e1rom hull\u00e1m idej\u00e9n. Izraelben, ahol a delta vari\u00e1ns jelenl\u00e9te er\u0151teljesebb, sincsenek m\u00e1r olyan komoly korl\u00e1toz\u00e1sok, mint kor\u00e1bban - hozta fel p\u00e9ldak\u00e9nt.\n\nMTI\n\n"}]