[{"date": "2021-08-13 13:06", "url": "https://koronavirus.gov.hu/cikkek/beoltatlan-idosek-vannak-leginkabb-kiteve-betegsegnek", "h1": "A beoltatlan id\u0151sek vannak legink\u00e1bb kit\u00e9ve a betegs\u00e9gnek", "body": "\nAz elm\u00falt h\u00f3napokban v\u00e9grehajtott olt\u00e1si programnak k\u00f6sz\u00f6nhet\u0151en Magyarorsz\u00e1gon az id\u0151sek d\u00f6nt\u0151 r\u00e9sze m\u00e1r be van oltva. Az\u00a0 \u00f6sszes oltottb\u00f3l t\u00f6bb mint 2,1 milli\u00f3an 60 \u00e9v felettiek. Ez azt jelenti, hogy a 2,5 milli\u00f3 60 \u00e9v feletti honfit\u00e1rsunk 84%-a m\u00e1r felvette az olt\u00e1st, sokan m\u00e1r a harmadik olt\u00e1s lehet\u0151s\u00e9g\u00e9vel is \u00e9ltek.\u00a0Nagyj\u00e1b\u00f3l 400 ezer olyan id\u0151s ember van, aki m\u00e9g nem \u00e9lt az olt\u00e1s lehet\u0151s\u00e9g\u00e9vel, \u0151k vannak legink\u00e1bb kit\u00e9ve a koronav\u00edrus-fert\u0151z\u00e9s s\u00falyos lefoly\u00e1s\u00e1nak. Tekintettel arra, hogy m\u00e1r haz\u00e1nkban is terjed a delta v\u00edrusvari\u00e1ns, k\u00e9rj\u00fck a m\u00e9g beoltatlan id\u0151seket \u00e9s csal\u00e1dtagjaikat, hogy fontolj\u00e1k meg \u00fajra az olt\u00e1st \u00e9s jelentkezzenek a h\u00e1ziorvosn\u00e1l vagy regisztr\u00e1ljanak az interneten.\n\nAz olt\u00e1sra a legegyszer\u0171bb az interneten jelentkezni: www.vakcinainfo.gov.hu\nMajd p\u00e1r nappal a regisztr\u00e1ci\u00f3 \u00e9rv\u00e9nyes\u00edt\u00e9s\u00e9t k\u00f6vet\u0151en automatikusan lehet id\u0151pontot foglalni a legk\u00e9nyelmesebben el\u00e9rhet\u0151 k\u00f3rh\u00e1zi olt\u00f3pontra: https://www.eeszt.gov.hu/hu/web/guest/covid-oltas-idopontfoglalas\nEmellett az id\u0151sek nyugodtan k\u00e9rhetik a h\u00e1ziorvost\u00f3l is az olt\u00e1s bead\u00e1s\u00e1t. Ez esetben a h\u00e1ziorvossal kel egyeztetni az olt\u00e1s id\u0151pontj\u00e1t, helysz\u00edn\u00e9t, a h\u00e1ziorvos d\u00f6nt az olthat\u00f3s\u00e1gr\u00f3l \u00e9s a vakcin\u00e1r\u00f3l is. A mozg\u00e1sk\u00e9ptelen, nehezen mozg\u00f3 id\u0151sekhez a h\u00e1ziorvosok h\u00e1zhoz mennek. Ez esetben a h\u00e1ziorvos helyben, pap\u00edr alapon v\u00e9gzi el a regisztr\u00e1ci\u00f3t, nincs sz\u00fcks\u00e9g el\u0151zetes internetes regisztr\u00e1ci\u00f3ra.\nAz id\u0151sotthonban \u00e9l\u0151 gondozottak \u00e1toltotts\u00e1ga magas, hiszen ott m\u00e1r az \u00e9v elej\u00e9n megt\u00f6rt\u00e9nek az olt\u00e1sok. Az eg\u00e9szs\u00e9g\u00fcgyi dolgoz\u00f3k ut\u00e1n az id\u0151sotthonok voltak a m\u00e1sodikak az olt\u00e1si sorrendben. Az az id\u0151s ember, aki id\u0151sotthonban \u00e9l \u00e9s m\u00e9g nincs beoltva b\u00e1rmikor jelezheti olt\u00e1si sz\u00e1nd\u00e9k\u00e1t az id\u0151sotthon vezet\u00e9s\u00e9nek, \u00e9s ugyanez a teend\u0151, ha m\u00e1r be van oltva, de most m\u00e1r a harmadik olt\u00e1s\u00e1t szeretn\u00e9 megkapni.\nA v\u00edrus tov\u00e1bbra is itt van, a delta v\u00edrusmut\u00e1ns gyorsan terjed \u00e9s sajnos nem z\u00e1rhat\u00f3 ki a negyedik hull\u00e1m sem. A beoltatlan id\u0151sek vannak a legnagyobb vesz\u00e9lyben. Az \u0151 meggy\u0151z\u00e9s\u00fckre k\u00e9rj\u00fck a csal\u00e1dtagokat \u00e9s a h\u00e1ziorvosokat is.\nA h\u00e1ziorvosok munk\u00e1j\u00e1t t\u00f6bb napja t\u00f6bb praxisban m\u00e1r k\u00f6zel sz\u00e1z orvostanhallgat\u00f3 is seg\u00edti. \u0150ket a korm\u00e1nyhivatalok rendelik ki a h\u00e1ziorvosok mell\u00e9 el\u0151zetes ig\u00e9nyfelm\u00e9r\u00e9s alapj\u00e1n. A hallgat\u00f3k olyan h\u00e1ziorvosi praxisokban v\u00e9geznek olt\u00e1si, illetve t\u00e1j\u00e9koztat\u00e1si tev\u00e9kenys\u00e9get, amelyek ter\u00fclet\u00e9n a legmagasabb a m\u00e1r regisztr\u00e1lt, de be nem oltott 60 \u00e9v feletti lakosok sz\u00e1ma. Az orvostanhallgat\u00f3k szakmai fel\u00fcgyelete a j\u00e1rv\u00e1ny elleni v\u00e9dekez\u00e9st el\u0151seg\u00edt\u0151 egyes int\u00e9zked\u00e9sekr\u0151l sz\u00f3l\u00f3 439/2021. (VII. 23.) Korm. rendelet szab\u00e1lyoz\u00e1s\u00e1nak megfelel\u0151en t\u00f6rt\u00e9nik.\nEmellett a Semmelweis Egyetem felh\u00edv\u00e1st int\u00e9zett a szakorvosk\u00e9pz\u00e9st most kezd\u0151 rezidensei fel\u00e9 is, akik a szab\u00e1lyoz\u00e1s szerint \u00f6nk\u00e9ntes orvosk\u00e9nt vehetnek r\u00e9szt a feladatban.\u00a0\n\u00a0\n\n"}]