[{"date": "2021-08-27 11:09", "url": "https://koronavirus.gov.hu/cikkek/itm-allamtitkar-egy-kis-varos-lakossagaval-nott-foglalkoztatottak-szama-egy-honap-alatt", "h1": "ITM-\u00e1llamtitk\u00e1r: egy kis v\u00e1ros lakoss\u00e1g\u00e1val n\u0151tt a foglalkoztatottak sz\u00e1ma egy h\u00f3nap alatt", "body": "\nA foglalkoztatottak sz\u00e1ma egy kisv\u00e1ros lakoss\u00e1g\u00e1val n\u0151tt j\u00faliusban az el\u0151z\u0151 h\u00f3naphoz k\u00e9pest - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoz\u00e1stat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n a KSH legfrissebb adataira reag\u00e1lva.\n\n\nA K\u00f6zponti Statisztikai Hivatal p\u00e9nteki k\u00f6zl\u00e9se szerint j\u00faliusban 4 milli\u00f3 704 ezer volt a 15-74 \u00e9ves foglalkoztatottak \u00e1tlagos havi l\u00e9tsz\u00e1ma. A munkan\u00e9lk\u00fcliek sz\u00e1ma 189 ezer volt j\u00faliusban, a 3,9 sz\u00e1zal\u00e9kos munkan\u00e9lk\u00fclis\u00e9gi r\u00e1ta 0,1 sz\u00e1zal\u00e9kponttal cs\u00f6kkent az el\u0151z\u0151 h\u00f3naphoz \u00e9s 0,6 sz\u00e1zal\u00e9kponttal az egy \u00e9vvel kor\u00e1bbihoz m\u00e9rve.\n\u00a0\u00a0\u00a0\u00a0Bod\u00f3 S\u00e1ndor a KSH adatai alapj\u00e1n elmondta, az els\u0151dleges munkaer\u0151piacon 75 ezerrel n\u0151tt, a k\u00fclf\u00f6ld\u00f6n dolgoz\u00f3k k\u00f6r\u00e9ben 16 ezerrel cs\u00f6kkent a foglalkoztatotts\u00e1g. Mindez az \u00e1llamtitk\u00e1r szerint azt jelenti, hogy a k\u00fclf\u00f6ldr\u0151l hazat\u00e9r\u0151 magyarok nagy r\u00e9sze el tudott helyezkedni a munkaer\u0151piacon.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte, terveik k\u00f6z\u00f6tt szerepel, hogy olyan bels\u0151 k\u00e9pz\u00e9seket ind\u00edtsanak az adott munkahelyeken, amelyek \"m\u00e9g akkor seg\u00edtenek, amikor nem t\u00f6rt\u00e9nik meg a baj, akkor seg\u00edtenek, amikor a munkav\u00e1llal\u00f3k m\u00e9g a munkahelyen vannak, de m\u00e1r l\u00e1that\u00f3, hogy megv\u00e1ltozik a munkaer\u0151piac, \u00faj kih\u00edv\u00e1sokra van sz\u00fcks\u00e9g \u00e9s \u00faj szakm\u00e1t kell tanulni\", ez\u00e9rt hamarosan nagy \u00f6sszeg\u0171 programot fognak meghirdetni a munkahelyek biztons\u00e1ga \u00e9rdek\u00e9ben.\n\nMTI 2021. augusztus 27.\n\n"}]