[{"date": "2021-08-12 18:26", "url": "https://koronavirus.gov.hu/cikkek/kormanyszovivo-mar-tobb-mint-875-ezren-toltottek-ki-kerdoivet", "h1": "Korm\u00e1nysz\u00f3viv\u0151: m\u00e1r t\u00f6bb mint 875 ezren t\u00f6lt\u00f6tt\u00e9k ki a k\u00e9rd\u0151\u00edvet", "body": "\nM\u00e1r t\u00f6bb mint 875 ezren t\u00f6lt\u00f6tt\u00e9k ki a nemzeti konzult\u00e1ci\u00f3s k\u00e9rd\u0151\u00edvet - jelentette be a korm\u00e1nysz\u00f3viv\u0151 cs\u00fct\u00f6rt\u00f6ki, a Facebookra felt\u00f6lt\u00f6tt vide\u00f3\u00fczenet\u00e9ben.\n\n\nSzentkir\u00e1lyi Alexandra egyben arra biztatott, hogy a hat\u00e1rid\u0151ig, augusztus 25-ig min\u00e9l t\u00f6bben fejts\u00e9k ki v\u00e9lem\u00e9ny\u00fcket a konzult\u00e1ci\u00f3 seg\u00edts\u00e9g\u00e9vel. Ez az\u00e9rt is fontos, mert a v\u00e1laszok, ahogy a kor\u00e1bbi konzult\u00e1ci\u00f3k eset\u00e9ben, most is ir\u00e1nyad\u00f3k lesznek a korm\u00e1nyzat sz\u00e1m\u00e1ra - tette hozz\u00e1.\nEml\u00e9keztetett: mivel a korm\u00e1nynak sz\u00e1m\u00edt a magyar emberek v\u00e9lem\u00e9nye, ez\u00e9rt j\u00falius elej\u00e9n \u00fajabb nemzeti konzult\u00e1ci\u00f3t ind\u00edtott, ez\u00fattal a j\u00e1rv\u00e1ny ut\u00e1ni \u00e9letr\u0151l. K\u00f6z\u00f6lte, augusztus 25. \u00e9jf\u00e9lig online \u00e9s postai lev\u00e9l form\u00e1j\u00e1ban m\u00e9g mindenki elmondhatja a v\u00e9lem\u00e9ny\u00e9t sz\u00e1mos fontos, mindannyiunkat \u00e9rint\u0151 k\u00e9rd\u00e9sben. Ilyen p\u00e9ld\u00e1ul a csal\u00e1dt\u00e1mogat\u00e1soknak j\u00e1r\u00f3 alkotm\u00e1nyos v\u00e9delem, tov\u00e1bb\u00e1 a nemzetk\u00f6zi t\u00e1mad\u00e1sok \u00f6sszt\u00fcz\u00e9be ker\u00fclt gyermekv\u00e9delmi t\u00f6rv\u00e9ny azon rendelkez\u00e9se is, ami megtiltja a gyermekekre vonatkoz\u00f3 szexu\u00e1lis tartalm\u00fa propagand\u00e1t az \u00f3vod\u00e1kban \u00e9s az iskol\u00e1kban. A migr\u00e1ci\u00f3 \u00fcgye, a koronav\u00edrus elleni v\u00e9dekez\u00e9s, illetve egyes gazdas\u00e1gi k\u00e9rd\u00e9sek - sorolta.\n\"Mondjuk el v\u00e9lem\u00e9ny\u00fcnket, t\u00f6lts\u00fck ki min\u00e9l t\u00f6bben a nemzeti konzult\u00e1ci\u00f3t!\" - fogalmazott vide\u00f3\u00fczenet\u00e9ben Szentkir\u00e1lyi Alexandra.\n\nMTI 2021. augusztus 12.\n\n"}]