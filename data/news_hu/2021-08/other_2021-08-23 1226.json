[{"date": "2021-08-23 12:26", "url": "https://koronavirus.gov.hu/cikkek/szijjarto-csak-az-oltas-ved-meg-minket-jarvanytol", "h1": "Szijj\u00e1rt\u00f3: csak az olt\u00e1s v\u00e9d meg minket a j\u00e1rv\u00e1nyt\u00f3l", "body": "\nM\u00e1ra nem k\u00e9rd\u00e9s, hogy lesz a koronav\u00edrus-j\u00e1rv\u00e1nynak negyedik hull\u00e1ma, de ha a jelenleg m\u00e9g beoltatlan emberek egy jelent\u0151s r\u00e9sze felveszi a vakcin\u00e1t, akkor azt nyugodtabban, biztons\u00e1gosabban v\u00e1rhatjuk - jelentette ki h\u00e9tf\u0151n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Budapesten a t\u00e1rca k\u00f6zlem\u00e9nye szerint.\n\n\nA k\u00fcl\u00fcgyminiszter Tedrosz Adhanom Gebrejeszuszt, az Eg\u00e9szs\u00e9g\u00fcgyi Vil\u00e1gszervezet (WHO) f\u0151igazgat\u00f3j\u00e1t fogadta Budapesten, majd sajt\u00f3t\u00e1j\u00e9koztat\u00f3j\u00e1n kiemelte: a j\u00e1rv\u00e1ny egyszerre t\u00e1mad eg\u00e9szs\u00e9g\u00fcgyi, gazdas\u00e1gi \u00e9s t\u00e1rsadalmi fronton, \u00e9s ha az orsz\u00e1g nem lesz el\u00e9g v\u00e9dett, akkor komoly k\u00e1rokat tud okozni mindh\u00e1rom ter\u00fcleten.\n\u00a0\u00a0\u00a0\u00a0\"Hogy a h\u00e1romfrontos t\u00e1mad\u00e1st ki tudjuk-e v\u00e9deni, hogy ne kelljen z\u00e1rnunk \u00e9s \u00fajabb s\u00falyos korl\u00e1toz\u00f3 int\u00e9zked\u00e9seket bevezetn\u00fcnk, az bizony a jelenleg oltatlan embereken m\u00falik\" - mutatott r\u00e1 Szijj\u00e1rt\u00f3 P\u00e9ter, hozz\u00e1t\u00e9ve, hogy akik az immuniz\u00e1ci\u00f3 vagy egyes vakcin\u00e1k ellen hergelnek, azok kiszolg\u00e1ltatj\u00e1k Magyarorsz\u00e1got a negyedik hull\u00e1m k\u00e1rokoz\u00e1s\u00e1nak.\n\u00a0\u00a0\u00a0\u00a0A k\u00fcl\u00fcgyminiszter \u00fagy v\u00e9lekedett, hogy sz\u00e1mos nemzetk\u00f6zi szervezet kudarcot vallott a vil\u00e1gj\u00e1rv\u00e1ny kezel\u00e9se sor\u00e1n, m\u00e9gpedig az\u00e9rt, mert azt egy geopolitikai-ideol\u00f3giai h\u00e1bor\u00fa megind\u00edt\u00e1s\u00e1ra haszn\u00e1lt\u00e1k fel, ek\u00f6zben viszont a WHO, amely mindv\u00e9gig ember\u00e9leteket akart menteni, \u00e9s ellen tudott \u00e1llni a k\u00fcls\u0151 nyom\u00e1sgyakorl\u00e1snak, \"jelesre, s\u0151t kiv\u00e1l\u00f3ra vizsg\u00e1zott\".\n\u00a0\u00a0\u00a0\u00a0Lesz\u00f6gezte, hogy a delta v\u00edrusvari\u00e1ns megjelen\u00e9s\u00e9vel \u00e9s domin\u00e1nss\u00e1 v\u00e1l\u00e1s\u00e1val az Eg\u00e9szs\u00e9g\u00fcgyi Vil\u00e1gszervezet szerepe is megn\u0151, hiszen ott dolgoznak a vil\u00e1g legjobb j\u00e1rv\u00e1ny\u00fcgyi szakemberei. Ennek kapcs\u00e1n al\u00e1h\u00fazta, hogy \u0151k hagyt\u00e1k j\u00f3v\u00e1 a k\u00ednai Sinopharm vakcin\u00e1j\u00e1nak glob\u00e1lis haszn\u00e1lat\u00e1t, \u00e9s vel\u00fck vitatkoznak magyar baloldali ellenz\u00e9ki politikusok, akik m\u00e9g mindig egyes olt\u00f3anyagokkal szemben hergelnek itthon politikai okokb\u00f3l.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter kijelentette, hogy Magyarorsz\u00e1g tov\u00e1bbra is t\u00e1mogatja a WHO munk\u00e1j\u00e1t, a vil\u00e1gszint\u0171 szolidarit\u00e1s keret\u00e9ben t\u00f6bb mint m\u00e1sf\u00e9l milli\u00f3 vakcinad\u00f3zist adott eddig \u00e1t m\u00e1s orsz\u00e1goknak, \u00e9s ilyen seg\u00edts\u00e9gre a korm\u00e1ny a j\u00f6v\u0151ben is k\u00e9szen \u00e1ll majd, amennyiben az nem vesz\u00e9lyezteti a magyar olt\u00e1si program sikeress\u00e9g\u00e9t.\n\u00a0\u00a0\u00a0\u00a0Szijj\u00e1rt\u00f3 arr\u00f3l sz\u00e1molt be, hogy a vil\u00e1gj\u00e1rv\u00e1ny kit\u00f6r\u00e9se \u00f3ta a WHO f\u0151igazgat\u00f3ja a szervezet mind\u00f6ssze h\u00e1rom tag\u00e1llam\u00e1t l\u00e1togatta meg k\u00e9toldal\u00fa alapon, most harmadikk\u00e9nt Magyarorsz\u00e1got. \"Ennyit a magyar j\u00e1rv\u00e1nykezel\u00e9s elszigetelts\u00e9g\u00e9r\u0151l, ennyit a r\u00f3lunk alkotott nemzetk\u00f6zi eg\u00e9szs\u00e9g\u00fcgyi v\u00e9lem\u00e9nyekr\u0151l\" - mondta, hozz\u00e1t\u00e9ve, hogy Tedrosz tartja a nyit\u00f3el\u0151ad\u00e1st a magyar nagyk\u00f6vetek \u00e9ves konferenci\u00e1j\u00e1n.\n\u00a0\u00a0\u00a0\u00a0Tedrosz Adhanom Gebrejeszusz k\u00f6sz\u00f6netet mondott a magyar korm\u00e1nynak a vakcin\u00e1k adom\u00e1nyoz\u00e1s\u00e1\u00e9rt, illetve Karik\u00f3 Katalin kutat\u00f3biol\u00f3gusnak \u00fatt\u00f6r\u0151 munk\u00e1j\u00e1\u00e9rt. Tov\u00e1bb\u00e1 figyelmeztetett, hogy az olt\u00f3anyagok m\u00e9lt\u00e1nytalan eloszl\u00e1sa term\u00e9keny t\u00e1ptalajt ny\u00fajt a v\u00edrus terjed\u00e9s\u00e9hez, \u00e9s k\u00f6z\u00f6lte, hogy a vil\u00e1gon t\u00f6bb mint 4,8 milli\u00e1rd vakcinad\u00f3zist adtak be eddig, de ezeknek a 75 sz\u00e1zal\u00e9k\u00e1t mind\u00f6ssze t\u00edz orsz\u00e1gban.\n\u00a0\u00a0\u00a0\u00a0Kiemelte: a WHO arra t\u00f6rekszik, hogy szeptember v\u00e9g\u00e9re minden orsz\u00e1g beoltassa a lakoss\u00e1ga legal\u00e1bb 10 sz\u00e1zal\u00e9k\u00e1t, majd az \u00e9v v\u00e9g\u00e9re ez az ar\u00e1ny el\u00e9rje a 40 sz\u00e1zal\u00e9kot, a j\u00f6v\u0151 \u00e9v k\u00f6zep\u00e9re pedig a 70 sz\u00e1zal\u00e9kot. Ezid\u00e1ig a vil\u00e1g orsz\u00e1gainak csup\u00e1n mintegy fel\u00e9ben haladta meg a 10 sz\u00e1zal\u00e9kot a lakoss\u00e1g \u00e1toltotts\u00e1ga.\n\u00a0\u00a0\u00a0\u00a0A felek a tal\u00e1lkoz\u00f3n egy\u00fcttm\u0171k\u00f6d\u00e9si meg\u00e1llapod\u00e1st \u00edrtak al\u00e1 a vil\u00e1gm\u00e9ret\u0171 humanit\u00e1rius v\u00e1ls\u00e1gok elleni egy\u00fcttm\u0171k\u00f6d\u00e9s el\u0151mozd\u00edt\u00e1s\u00e1r\u00f3l, a s\u00fcrg\u0151ss\u00e9gi orvosi ell\u00e1t\u00e1s meger\u0151s\u00edt\u00e9s\u00e9r\u0151l \u00e9s a j\u00f3l felk\u00e9sz\u00fclt, fenntarthat\u00f3 \u00e9s ellen\u00e1ll\u00f3 helyi k\u00e9pess\u00e9gek fejleszt\u00e9s\u00e9r\u0151l.\n\nMTI 2021. augusztus 23.\n\n"}]