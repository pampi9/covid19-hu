[{"date": "2021-08-27 12:16", "url": "https://koronavirus.gov.hu/cikkek/48-ezer-diakot-regisztraltak-szulok-iskolai-oltasra", "h1": "48 ezer di\u00e1kot regisztr\u00e1ltak a sz\u00fcl\u0151k iskolai olt\u00e1sra", "body": "\nEddig k\u00f6zel 48 ezer 12 \u00e9v feletti \u00e1ltal\u00e1nos \u00e9s k\u00f6z\u00e9piskol\u00e1s gyermeket, fiatalt regisztr\u00e1ltak el\u0151zetesen a sz\u00fcl\u0151k a tan\u00e9vkezd\u00e9sre szervezett iskolai olt\u00e1sokra.\u00a0 Az iskolai olt\u00e1sokat augusztus 30. \u00e9s 31., valamint szeptember 2. \u00e9s 3. napokon tartj\u00e1k az iskolaorvosok \u00e9s h\u00e1ziorvosok bevon\u00e1s\u00e1val. Az olt\u00e1s Pfizer-vakcin\u00e1val fog t\u00f6rt\u00e9nni. Emellett a 12 \u00e9v feletti koroszt\u00e1ly sz\u00e1m\u00e1ra is folyamatosan nyitott az internetes regisztr\u00e1ci\u00f3 \u00e9s id\u0151pontfoglal\u00e1s lehet\u0151s\u00e9ge is, amelyen kereszt\u00fcl eddig 205\u00a0ezer di\u00e1kot regisztr\u00e1ltak olt\u00e1sra \u00e9s 171 ezren (83%) m\u00e1r fel is vett\u00e9k azt.\n\n\nA sz\u00fcl\u0151k visszajelz\u00e9sei alapj\u00e1n az iskol\u00e1k \u00f6sszes\u00edtett\u00e9k az olt\u00e1si ig\u00e9nyeket, \u00e9s a jelentkez\u0151k sz\u00e1m\u00e1t\u00f3l f\u00fcgg\u0151en vagy a tanul\u00f3 saj\u00e1t iskol\u00e1j\u00e1ban vagy egy k\u00f6zeli iskol\u00e1ban jel\u00f6lik ki az olt\u00e1s helysz\u00edn\u00e9t. A sz\u00fcl\u0151k az olt\u00e1s pontos id\u0151pontj\u00e1r\u00f3l \u00e9s helysz\u00edn\u00e9r\u0151l k\u00fcl\u00f6n \u00e9rtes\u00edt\u00e9st fognak kapni. Az olt\u00e1sra a 18 \u00e9v alatti di\u00e1knak mag\u00e1val kell majd vinnie a kit\u00f6lt\u00f6tt sz\u00fcl\u0151i hozz\u00e1j\u00e1rul\u00f3 nyilatkozatot, a 18 \u00e9vet bet\u00f6lt\u00f6tt di\u00e1knak a jelentkez\u00e9si lapot. Ezeket a sz\u00fcl\u0151k emailben megkapt\u00e1k.\nAz els\u0151 olt\u00e1st k\u00f6vet\u0151en 3 h\u00e9t m\u00falva ker\u00fcl sor a m\u00e1sodik olt\u00e1sokra ugyanabban az iskol\u00e1ban, ahol az els\u0151 olt\u00e1s is t\u00f6rt\u00e9nt.\nMindemellett felh\u00edvjuk a figyelmet, hogy nem kell felt\u00e9tlen\u00fcl megv\u00e1rni az iskolai olt\u00e1st, hiszen a gyermeket tov\u00e1bbra is k\u00f6nnyed\u00e9n lehet regisztr\u00e1lni a\u00a0www.vakcinainfo.gov.hu\u00a0holnapon, majd a regisztr\u00e1ci\u00f3 \u00e9rv\u00e9nyes\u00edt\u00e9s\u00e9t k\u00f6vet\u0151en id\u0151pontot is lehet foglalni a k\u00f3rh\u00e1zi olt\u00f3pontokra a\u00a0www.eeszt.gov.hu\u00a0honlapon.\u00a0\u00a0Ugyanez m\u00e9g azon pedag\u00f3gusra \u00e9s iskolai dolgoz\u00f3ra is igaz, aki esetleg m\u00e9g nem vette fel az olt\u00e1st. A m\u00e1r kor\u00e1bban beoltott pedag\u00f3gusok \u00e9s iskolai dolgoz\u00f3k ak\u00e1r m\u00e1r a harmadik olt\u00e1sra is tudnak id\u0151pontot foglalni.\nA korm\u00e1ny c\u00e9lja, hogy az iskol\u00e1k tov\u00e1bbra is\u00a0zavartalanul, jelenl\u00e9ti oktat\u00e1sban m\u0171k\u00f6djenek, hiszen a munk\u00e1ba j\u00e1r\u00f3 sz\u00fcl\u0151knek \u00e9s a gyermekeknek is ez a legjobb. Ez\u00e9rt tov\u00e1bbra is az olt\u00e1st javasoljuk, mind a di\u00e1kok, mind a pedag\u00f3gusok v\u00e9delme \u00e9rdek\u00e9ben. A di\u00e1kok \u00e9s a pedag\u00f3gusok \u00e1toltotts\u00e1g\u00e1nak k\u00f6sz\u00f6nhet\u0151en az idei iskolakezd\u00e9s j\u00f3val biztons\u00e1gosabb, mint az egy \u00e9vvel ezel\u0151tti, amikor m\u00e9g nem volt vakcina \u00e9s csak korl\u00e1toz\u00e1sokkal lehetett v\u00e9dekezni a v\u00edrus ellen.\nMiut\u00e1n a sikeres v\u00e9dekez\u00e9snek \u00e9s a magas \u00e1toltotts\u00e1gnak k\u00f6sz\u00f6nhet\u0151en m\u00e1r nincsenek \u00e9rv\u00e9nyben szigor\u00fa korl\u00e1toz\u00e1sok a mindennapokban sem, \u00edgy az \u00f3vod\u00e1kban \u00e9s iskol\u00e1kban sem \u00edrnak el\u0151 k\u00f6telez\u0151 korl\u00e1toz\u00f3 int\u00e9zked\u00e9seket, ugyanakkor tov\u00e1bbra is fontos, hogy a sz\u00fcl\u0151k t\u00fcnetes gyermeket ne vigyenek k\u00f6z\u00f6ss\u00e9gbe \u00e9s a k\u00f6znevel\u00e9si int\u00e9zm\u00e9nyek ford\u00edtsanak fokozott figyelmet az alapvet\u0151 higi\u00e9n\u00e9s \u00e9s eg\u00e9szs\u00e9gv\u00e9delmi szab\u00e1lyokra. Ahogy a mindennapokban, \u00fagy az \u00f3vod\u00e1kban \u00e9s iskol\u00e1kban sem k\u00f6telez\u0151 a maszk \u00e9s m\u00e1r nem k\u00f6telez\u0151 a testh\u0151m\u00e9rs\u00e9klet-m\u00e9r\u00e9s sem. Az iskolai hi\u00e1nyz\u00e1sokra a norm\u00e1l szab\u00e1lyok vonatkoznak, az int\u00e9zm\u00e9nyvezet\u0151 joga eld\u00f6nteni, hogy mely esetben tekinti igazoltnak a di\u00e1k t\u00e1volmarad\u00e1s\u00e1t.\n\n"}]