[{"date": "2021-08-06 12:30", "url": "https://koronavirus.gov.hu/cikkek/itm-juniusban-novekedett-az-ipar-teljesitmenye", "h1": "ITM: j\u00faniusban is n\u00f6vekedett az ipar teljes\u00edtm\u00e9nye", "body": "\nId\u00e9n j\u00faniusban az ipari termel\u00e9s volumene 22 sz\u00e1zal\u00e9kkal haladta meg az egy \u00e9vvel kor\u00e1bbi \u00e9rt\u00e9k\u00e9t. A j\u00e1rv\u00e1nyt k\u00f6vet\u0151 gyors \u00fajraind\u00edt\u00e1snak k\u00f6sz\u00f6nhet\u0151en a magyar ipar j\u00faniusi teljes\u00edtm\u00e9nye meghaladta a v\u00e1ls\u00e1g el\u0151tti szintet - komment\u00e1lta a K\u00f6zponti Statisztikai Hivatal (KSH) el\u0151zetes jelent\u00e9s\u00e9t p\u00e9nteken az Innov\u00e1ci\u00f3s \u00e9s Technol\u00f3giai Miniszt\u00e9rium (ITM). \"Magyarorsz\u00e1gon az ipar V-alakban pattant vissza, ami azt mutatja, hogy nagyon is versenyk\u00e9pes, az exportkapacit\u00e1saink j\u00f3l m\u0171k\u00f6dnek \u00e9s termelnek a k\u00fclf\u00f6ldi piacokra\" - mondta el az adatokat \u00e9rt\u00e9kelve Gy\u00f6rgy L\u00e1szl\u00f3, az ITM gazdas\u00e1gstrat\u00e9g\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\n\n\"Az ipari kibocs\u00e1t\u00e1s tavaly \u00e1prilisban \u00e9rte el m\u00e9lypontj\u00e1t a j\u00e1rv\u00e1ny miatt, azonban m\u00e1r tavaly ny\u00e1r v\u00e9g\u00e9t\u0151l fokozatosan felfutott a kibocs\u00e1t\u00e1s, mostanra pedig ledolgoztuk a kor\u00e1bbi kies\u00e9st. Az idei \u00e9v els\u0151 hat h\u00f3napj\u00e1ban rekordteljes\u00edtm\u00e9nyt \u00e9rt el a hazai ipar. A tov\u00e1bbi n\u00f6veked\u00e9st az\u00e9rt t\u00e1mogatjuk programjainkkal, hogy rendelkez\u00e9sre \u00e1lljon a fedezete \u00e9s j\u00f6v\u0151re vissza tudjuk adni a csal\u00e1doknak a befizetett ad\u00f3t\" - tette hozz\u00e1 az \u00e1llamtitk\u00e1r.\n\u00a0\u00a0\u00a0\u00a0A munkanaphat\u00e1st\u00f3l megtiszt\u00edtott adatok alapj\u00e1n a kibocs\u00e1t\u00e1s j\u00faniusban 18,6 sz\u00e1zal\u00e9kkal emelkedett. A b\u0151v\u00fcl\u00e9shez a feldolgoz\u00f3ipar minden al\u00e1ga hozz\u00e1j\u00e1rult. A legnagyobb s\u00faly\u00fa j\u00e1rm\u0171gy\u00e1rt\u00e1sban jelent\u0151sen, m\u00edg a sz\u00e1m\u00edt\u00f3g\u00e9p, elektronikai, optikai term\u00e9k \u00e9s az \u00e9lelmiszer, ital \u00e9s doh\u00e1nyterm\u00e9k gy\u00e1rt\u00e1s\u00e1ban kev\u00e9sb\u00e9 lassult a n\u00f6veked\u00e9s \u00fcteme - id\u00e9zte az ITM k\u00f6zlem\u00e9nye a KSH jelent\u00e9s\u00e9t.\n\u00a0\u00a0\u00a0\u00a0M\u00edg a hazai ipar tavaly eur\u00f3pai \u00f6sszevet\u00e9sben a k\u00f6z\u00e9pmez\u0151nyben v\u00e9gzett, 2021-ben v\u00e1rhat\u00f3an ism\u00e9t a rangsor elej\u00e9n fog szerepelni.\n\u00a0A j\u00e1rv\u00e1nyt k\u00f6vet\u0151 helyre\u00e1ll\u00e1st seg\u00edtik az elm\u00falt id\u0151szakban bejelentett nagy volumen\u0171 beruh\u00e1z\u00e1sok, melyek k\u00f6z\u00e9pt\u00e1von n\u00f6velik a termel\u0151kapacit\u00e1sokat, emellett a gazdas\u00e1g-\u00fajraind\u00edt\u00e1si akci\u00f3terv int\u00e9zked\u00e9sei is tomp\u00edtj\u00e1k a j\u00e1rv\u00e1ny negat\u00edv gazdas\u00e1gi hat\u00e1sait.\n\n\nMTI 2021. augusztus 6.\n\n"}]