[{"date": "2021-09-21 16:26", "url": "https://koronavirus.gov.hu/cikkek/szijjarto-magyarorszag-400-400-ezer-adag-oltoanyagot-ad-el-thaifoldnek-es-vietnamnak", "h1": "Szijj\u00e1rt\u00f3: Magyarorsz\u00e1g 400-400 ezer adag olt\u00f3anyagot ad el Thaif\u00f6ldnek \u00e9s Vietnamnak", "body": "\nMagyarorsz\u00e1g 400-400 ezer adagot ad el Thaif\u00f6ldnek \u00e9s Vietnamnak az AstraZeneca koronav\u00edrus elleni olt\u00f3anyag\u00e1b\u00f3l - k\u00f6z\u00f6lte a t\u00e1rca szerint Szijj\u00e1rt\u00f3 P\u00e9ter kedden New Yorkban.\n\n\nA k\u00fclgazdas\u00e1gi \u00e9s k\u00fcl\u00fcgyminiszter az ENSZ 76. k\u00f6zgy\u0171l\u00e9s\u00e9n vesz r\u00e9szt, innen jelentette be, hogy meg\u00e1llapod\u00e1s sz\u00fcletett a vakcin\u00e1k \u00e1tad\u00e1s\u00e1r\u00f3l a k\u00e9t d\u00e9lkelet-\u00e1zsiai orsz\u00e1ggal, miut\u00e1n azok v\u00e1s\u00e1rl\u00e1si sz\u00e1nd\u00e9kkal fordultak a korm\u00e1nyhoz.\n\u00a0\u00a0\u00a0\u00a0Kiemelte, hogy Magyarorsz\u00e1g a vakcinabeszerz\u00e9s tekintet\u00e9ben kifejezetten sikeres volt, hiszen t\u00f6bb forr\u00e1sb\u00f3l tudott olt\u00f3anyagokat v\u00e1s\u00e1rolni, mint a t\u00f6bbi eur\u00f3pai uni\u00f3s tag\u00e1llam, \u00e9s ennek k\u00f6sz\u00f6nhet\u0151en rendk\u00edv\u00fcl gyorsan meg tudta kezdeni az olt\u00e1si kamp\u00e1ny\u00e1t, majd els\u0151k\u00e9nt nyithatta \u00fajra a gazdas\u00e1g\u00e1t Eur\u00f3p\u00e1ban.\n\u00a0\u00a0\u00a0\u00a0A t\u00e1rcavezet\u0151 r\u00e1mutatott, hogy ma t\u00f6bb milli\u00f3 d\u00f3zis van a k\u00fcl\u00f6nb\u00f6z\u0151 vakcin\u00e1kb\u00f3l a rakt\u00e1rakban, \u00edgy Magyarorsz\u00e1g m\u00e1soknak is seg\u00edts\u00e9get tud ny\u00fajtani, ahogyan eddig is tette.\n\u00a0\u00a0\u00a0\u00a0Az eg\u00e9sz vil\u00e1g egym\u00e1sra utalts\u00e1gban \u00e9l, s nek\u00fcnk az is \u00e9rdek\u00fcnk, hogy a lehet\u0151 legt\u00f6bb orsz\u00e1gban a lehet\u0151 legmagasabb szint\u0171 legyen az \u00e1toltotts\u00e1g, hogy a megfert\u0151z\u0151d\u00e9s es\u00e9lye min\u00e9l alacsonyabb legyen az utaz\u00e1sok sor\u00e1n - hangs\u00falyozta.\n\u00a0\u00a0\u00a0\u00a0Szijj\u00e1rt\u00f3 P\u00e9ter figyelmeztetett, hogy a fert\u0151z\u00e9si sz\u00e1mok egyre romlanak, \u00e9s a megfigyelhet\u0151 tendenci\u00e1k azt mutatj\u00e1k, hogy a j\u00e1rv\u00e1ny negyedik hull\u00e1ma is komoly kih\u00edv\u00e1st fog jelenteni szinte minden orsz\u00e1g sz\u00e1m\u00e1ra.\n\u00a0\u00a0\u00a0\u00a0\"Abban konszenzus van most m\u00e1r glob\u00e1lisan, hogy az olt\u00e1s jelenti a megold\u00e1st. Teh\u00e1t min\u00e9l t\u00f6bb ember kap olt\u00e1st, ann\u00e1l nyugodtabban v\u00e1rhatjuk a negyedik hull\u00e1mot, az ann\u00e1l kevesebb k\u00e1rt tud okozni\" - fogalmazott.\n\nMTI 2021. szeptember 21.\n\n"}]