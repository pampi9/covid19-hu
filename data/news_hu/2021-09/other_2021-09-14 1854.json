[{"date": "2021-09-14 18:54", "url": "https://koronavirus.gov.hu/cikkek/nemzeti-konzultacio-kozzetettek-kormanyhu-n-reszletes-eredmenyeket", "h1": "Nemzeti konzult\u00e1ci\u00f3 - K\u00f6zz\u00e9tett\u00e9k a kormany.hu-n a r\u00e9szletes eredm\u00e9nyeket", "body": "\nK\u00f6zz\u00e9tett\u00e9k a kormany.hu-n a koronav\u00edrus-j\u00e1rv\u00e1ny ut\u00e1ni \u00e9letr\u0151l sz\u00f3l\u00f3 nemzeti konzult\u00e1ci\u00f3 r\u00e9szletes eredm\u00e9nyeit kedden.\n\n\u00a0 A k\u00e9rd\u0151\u00edveket 1 milli\u00f3 423 ezren t\u00f6lt\u00f6tt\u00e9k ki, 83 sz\u00e1zal\u00e9kuk postai \u00faton k\u00fcldte vissza, 17 sz\u00e1zal\u00e9kuk pedig online vett r\u00e9szt a konzult\u00e1ci\u00f3ban - tartalmazza a k\u00f6zlem\u00e9ny.\n\u00a0\u00a0\u00a0\u00a0Mint \u00edrj\u00e1k, a v\u00e1laszad\u00f3k 96 sz\u00e1zal\u00e9k \u00e9rt egyet azzal, hogy vesz\u00e9lyesebb korszak kezd\u0151d\u00f6tt, Magyarorsz\u00e1got meg kell er\u0151s\u00edteni.\n\u00a0\u00a0\u00a0\u00a0A v\u00e1laszad\u00f3k 94 sz\u00e1zal\u00e9ka szerint a lehet\u0151 leggyorsabban meg kell emelni a minim\u00e1lb\u00e9rt, 98 sz\u00e1zal\u00e9kuk pedig fontosnak tartja, hogy a csal\u00e1dt\u00e1mogat\u00e1sok, a nyugd\u00edjak \u00e9s a munk\u00e1t terhel\u0151 alacsony ad\u00f3k alkotm\u00e1nyos v\u00e9delmet kapjanak.\n\u00a0\u00a0\u00a0\u00a0Ugyanakkor 99 sz\u00e1zal\u00e9k szerint el kell \u00e9rni, hogy Eur\u00f3p\u00e1ban Magyarorsz\u00e1gon legyenek a legalacsonyabbak a munk\u00e1t terhel\u0151 ad\u00f3k.\n\u00a0\u00a0\u00a0\u00a0A konzult\u00e1l\u00f3k 95 sz\u00e1zal\u00e9ka t\u00e1mogatja, hogy a gyermeket nevel\u0151 sz\u00fcl\u0151k kapj\u00e1k vissza a 2021. \u00e9vben befizetett ad\u00f3jukat az \u00e1tlagb\u00e9r ad\u00f3szintj\u00e9ig, 91 sz\u00e1zal\u00e9kuk szerint pedig a hitelmorat\u00f3riumot a r\u00e1szorul\u00f3k sz\u00e1m\u00e1ra meg kell hosszabb\u00edtani.\n\u00a0\u00a0\u00a0\u00a0A v\u00e9lem\u00e9nyt form\u00e1l\u00f3k 98 sz\u00e1zal\u00e9ka nyilatkozott \u00fagy, hogy Magyarorsz\u00e1gnak minden vit\u00e1ban ki kell \u00e1llnia az \u00e9rdekei\u00e9rt, 99 sz\u00e1zal\u00e9k pedig egyet\u00e9rt azzal, hogy a multinacion\u00e1lis nagyv\u00e1llalatok fizess\u00e9k meg a k\u00f6rnyezetrombol\u00f3 tev\u00e9kenys\u00e9g\u00fck \u00e1r\u00e1t.\n\u00a0\u00a0\u00a0\u00a0A v\u00e1laszad\u00f3k 97 sz\u00e1zal\u00e9ka helyesnek tartja, hogy a t\u00f6rv\u00e9ny korl\u00e1tozza a gyermekekre ir\u00e1nyul\u00f3 szexu\u00e1lis propagand\u00e1t, 98 sz\u00e1zal\u00e9kuk szerint pedig Magyarorsz\u00e1gnak ellent kell \u00e1llnia a Soros-szervezetek nyom\u00e1sgyakorl\u00e1s\u00e1nak.\n\u00a0\u00a0\u00a0\u00a0A konzult\u00e1l\u00f3k 97 sz\u00e1zal\u00e9ka szerint sz\u00fcks\u00e9g van az eg\u00e9szs\u00e9g\u00fcgyi v\u00edzum el\u0151\u00edr\u00e1s\u00e1ra, ha valaki j\u00e1rv\u00e1ny s\u00fajtotta orsz\u00e1gb\u00f3l akar beutazni Magyarorsz\u00e1gra.\n\u00a0\u00a0\u00a0\u00a0Ugyanakkor csaknem minden v\u00e1laszad\u00f3, a konzult\u00e1l\u00f3k 99 sz\u00e1zal\u00e9ka utas\u00edtja el a migr\u00e1nsok k\u00f6telez\u0151 sz\u00e9toszt\u00e1s\u00e1t, vagyis csaknem mindenki egyet\u00e9rtett azzal, hogy nem lehet r\u00e1k\u00e9nyszer\u00edteni a migr\u00e1nsokat egyetlen orsz\u00e1gra sem.\n\u00a0\u00a0\u00a0\u00a0Tov\u00e1bb\u00e1 98 sz\u00e1zal\u00e9k szerint a j\u00e1rv\u00e1ny ut\u00e1ni els\u0151 k\u00e9t \u00e9vben \"j\u00e1rv\u00e1ny\u00fcgyi migr\u00e1nsstopra\" van sz\u00fcks\u00e9g, \u00e9s 94 sz\u00e1zal\u00e9k t\u00e1mogatja magyar vakcinagy\u00e1r l\u00e9trehoz\u00e1s\u00e1t - sorolj\u00e1k az eredm\u00e9nyeket.\n\u00a0\u00a0\u00a0\u00a0A k\u00f6zlem\u00e9nyben az is olvashat\u00f3, hogy a korm\u00e1ny szeretne k\u00f6sz\u00f6netet mondani mindenkinek, aki r\u00e9szt vett a konzult\u00e1ci\u00f3ban.\n\u00a0\u00a0\u00a0\u00a0\"Az eredm\u00e9nyek alapj\u00e1n olyan d\u00f6nt\u00e9sek sz\u00fcletnek majd, amelyek nagy \u00e9s \u00e9rezhet\u0151 seg\u00edts\u00e9get jelentenek t\u00f6bb milli\u00f3 embernek. A korm\u00e1ny ezeket a d\u00f6nt\u00e9seket m\u00e1r el\u0151k\u00e9sz\u00edtette \u00e9s hamarosan meg is hozza\" - fogalmaznak a kormany.hu-n.\n\n\n\n\n\nMTI\n\n"}]