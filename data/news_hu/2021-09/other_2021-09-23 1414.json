[{"date": "2021-09-23 14:14", "url": "https://koronavirus.gov.hu/cikkek/pinter-egy-japan-lap-szerint-magyarorszag-jarvany-elleni-vedekezese-masodik-legjobb-vilagon", "h1": "Pint\u00e9r: egy jap\u00e1n lap szerint Magyarorsz\u00e1g j\u00e1rv\u00e1ny elleni v\u00e9dekez\u00e9se a m\u00e1sodik legjobb a vil\u00e1gon", "body": "\nAz egyik legnagyobb jap\u00e1n gazdas\u00e1gi napilap Magyarorsz\u00e1g koronav\u00edrus-j\u00e1rv\u00e1ny elleni v\u00e9dekez\u00e9s\u00e9t - K\u00edna ut\u00e1n - a vil\u00e1g m\u00e1sodik legjobbj\u00e1nak \u00edt\u00e9lte - mondta a bel\u00fcgyminiszter a Magyar Jog\u00e1sz Egylet (MJE) tizen\u00f6t\u00f6dik Magyar Jog\u00e1szgy\u0171l\u00e9s\u00e9n cs\u00fct\u00f6rt\u00f6k\u00f6n Balatonf\u00fcreden.\n\n\nPint\u00e9r S\u00e1ndor el\u0151ad\u00e1s\u00e1ban bemutatta, hogy a Nikkei COVID-19 Recovery Index alapj\u00e1n - melyben a j\u00e1rv\u00e1nykezel\u00e9s, az olt\u00e1s \u00e9s a koronav\u00edrussal \u00f6sszef\u00fcgg\u0151 korl\u00e1toz\u00f3 int\u00e9zked\u00e9sek alapj\u00e1n rangsorolnak - az el\u0151z\u0151 augusztusi harmadik helyez\u00e9s ut\u00e1n a szeptemberben kiadott legfrissebb list\u00e1n Magyarorsz\u00e1g vil\u00e1gszinten Sza\u00fad-Ar\u00e1bi\u00e1val k\u00f6z\u00f6sen a m\u00e1sodik helyen \u00e1ll K\u00edna m\u00f6g\u00f6tt.\n\u00a0\u00a0\u00a0\u00a0A bel\u00fcgyminiszter a koronav\u00edrus-j\u00e1rv\u00e1ny id\u0151szak\u00e1ban tett korm\u00e1nyzati er\u0151fesz\u00edt\u00e9seket \u00e1ttekint\u0151 el\u0151ad\u00e1s\u00e1ban hangs\u00falyozta: kor\u00e1bban a v\u00f6r\u00f6siszap katasztr\u00f3f\u00e1t lesz\u00e1m\u00edtva csak \u00e1rvizek miatti region\u00e1lis vesz\u00e9lyhelyzeteket kellett kihirdetni Magyarorsz\u00e1gon.\n\u00a0\u00a0\u00a0\u00a0A korm\u00e1nyzati l\u00e9p\u00e9sek k\u00f6z\u00fcl Pint\u00e9r S\u00e1ndor kiemelte, hogy a magyar kabinet m\u00e1r 2020. janu\u00e1r 29-\u00e9n d\u00f6nt\u00f6tt az operat\u00edv t\u00f6rzs fel\u00e1ll\u00edt\u00e1s\u00e1r\u00f3l, mik\u00f6zben az Eg\u00e9szs\u00e9g\u00fcgyi Vil\u00e1gszervezet (WHO) csak m\u00e1snap hirdette ki a n\u00e9peg\u00e9szs\u00e9g\u00fcgyi vesz\u00e9lyhelyzetet.\n\u00a0\u00a0\u00a0\u00a0A bel\u00fcgyminiszter - \u00e1ttekintve a j\u00e1rv\u00e1ny k\u00fcl\u00f6nb\u00f6z\u0151 hull\u00e1mainak alakul\u00e1s\u00e1t - kit\u00e9rt a gazdas\u00e1gv\u00e9delmi - k\u00f6zt\u00fck a munkaer\u0151 megtart\u00e1s\u00e1t, a hitelt\u00f6rleszt\u00e9s megk\u00f6nny\u00edt\u00e9s\u00e9t, valamint a fokozottan \u00e9rz\u00e9keny \u00e1gazatok megseg\u00edt\u00e9s\u00e9t c\u00e9lz\u00f3 - int\u00e9zked\u00e9sekre, valamint az informatikai fejleszt\u00e9sekre. Nagy seg\u00edts\u00e9gnek nevezte a hat\u00f3s\u00e1gi h\u00e1zi karant\u00e9n okostelefonos ellen\u0151rz\u00e9si lehet\u0151s\u00e9g\u00e9t.\n\u00a0\u00a0\u00a0\u00a0Pint\u00e9r S\u00e1ndor arr\u00f3l is besz\u00e9lt: t\u00f6bb tervezett m\u0171t\u00e9tet elhalasztottak a j\u00e1rv\u00e1nyid\u0151szakban, de a korm\u00e1ny d\u00f6nt\u00e9st hozott arr\u00f3l, hogy a felhalmoz\u00f3dott m\u0171t\u00e9tekre k\u00fcl\u00f6n anyagi t\u00e1mogat\u00e1st kapnak a k\u00f3rh\u00e1zak. Rem\u00e9nyei szerint egyes ter\u00fcleteken m\u00e9g az \u00e9v v\u00e9g\u00e9ig, de m\u00e1shol legk\u00e9s\u0151bb febru\u00e1r v\u00e9g\u00e9ig el tudj\u00e1k v\u00e9gezni ezeket a beavatkoz\u00e1sokat.\n\u00a0\u00a0\u00a0\u00a0A bel\u00fcgyminiszter a legfrissebb napi j\u00e1rv\u00e1ny\u00fcgyi adatokat ismertetve felh\u00edvta a figyelmet a fert\u0151z\u00f6ttek sz\u00e1m\u00e1nak emelked\u00e9s\u00e9re \u00e9s az olt\u00e1sok fontoss\u00e1g\u00e1ra.\nMTI 2021. szeptember 23.\n\n"}]