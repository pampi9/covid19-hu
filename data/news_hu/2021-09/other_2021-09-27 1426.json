[{"date": "2021-09-27 14:26", "url": "https://koronavirus.gov.hu/cikkek/unios-szinten-elsokent-vizsgalt-beteget-semmelweis-egyetem-egy-uj-covid-gyogyszerrel", "h1": "Uni\u00f3s szinten els\u0151k\u00e9nt vizsg\u00e1lt beteget a Semmelweis Egyetem egy \u00faj Covid-gy\u00f3gyszerrel kapcsolatos kutat\u00e1sban", "body": "\nM\u00e9g v\u00e1rhat\u00f3an egy h\u00f3napig tart a Semmelweis Egyetemen az a klinikai vizsg\u00e1lat, amelynek c\u00e9lja egy \u00faj, koronav\u00edrusos betegeknek adhat\u00f3, sz\u00e1jon \u00e1t szedhet\u0151 k\u00e9sz\u00edtm\u00e9ny hat\u00e9konys\u00e1g\u00e1nak igazol\u00e1sa. A nemzetk\u00f6zi vizsg\u00e1lathoz augusztus 23-\u00e1n csatlakozott az egyetem, amely az Eur\u00f3pai Uni\u00f3n bel\u00fcl el\u0151sz\u00f6r v\u00e9gzett betegvizsg\u00e1latot a program keret\u00e9ben, \u00e9s EU-s szinten itt adt\u00e1k be m\u00e1sodikk\u00e9nt a sz\u00f3ban forg\u00f3, klinikai vizsg\u00e1lati f\u00e1zisban l\u00e9v\u0151 k\u00e9sz\u00edtm\u00e9nyt.\n\n\nA Semmelweis Egyetem egyetlen budapesti k\u00f6zpontk\u00e9nt 2021. augusztus 23-\u00e1n csatlakozott egy \u00faj, koronav\u00edrusos betegeknek adhat\u00f3, sz\u00e1jon \u00e1t szedhet\u0151 k\u00e9sz\u00edtm\u00e9ny nemzetk\u00f6zi szint\u0171 klinikai tesztel\u00e9shez. A vizsg\u00e1lat m\u00e9g v\u00e1rhat\u00f3an egy h\u00f3napig folyik az egyetem V\u00e1rosmajori Sz\u00edv- \u00e9s \u00c9rgy\u00f3gy\u00e1szati Klinik\u00e1j\u00e1n, dr. Merkely B\u00e9la rektor, klinikaigazgat\u00f3 vezet\u00e9s\u00e9vel.\n\u00a0\nA klinikai gy\u00f3gyszervizsg\u00e1latok eset\u00e9ben szigor\u00fa krit\u00e9riumai vannak annak, hogy egy adott, a r\u00e9szv\u00e9telre nyitott \u00e9s alkalmasnak t\u0171n\u0151 beteg bev\u00e1laszthat\u00f3-e a programba. Az eur\u00f3pai uni\u00f3s vizsg\u00e1lati helysz\u00ednek k\u00f6z\u00fcl els\u0151k\u00e9nt a Semmelweis Egyetem v\u00e9gezte el egy klinikai vizsg\u00e1latban val\u00f3 r\u00e9szv\u00e9telre jelentkez\u0151 COVID-19 beteg r\u00e9szletes sz\u0171r\u00e9s\u00e9t, tov\u00e1bb\u00e1 hazai szinten els\u0151k\u00e9nt, az EU orsz\u00e1gok k\u00f6z\u00fcl m\u00e1sodikk\u00e9nt vont be beteget a vizsg\u00e1latba az egyetem. Emellett int\u00e9zm\u00e9nyi szinten rekord r\u00f6vid id\u0151 alatt t\u00f6rt\u00e9nt meg a vizsg\u00e1lat ind\u00edt\u00e1s\u00e1hoz sz\u00fcks\u00e9ges enged\u00e9lyeztet\u00e9si \u00e9s adminisztr\u00e1ci\u00f3s elj\u00e1r\u00e1s.\nA Semmelweis Egyetemre \u00e9rkez\u0151 COVID-19 betegek k\u00f6z\u00fcl azoknak, akik megfelelnek a krit\u00e9riumoknak, felaj\u00e1nljuk a vizsg\u00e1latban val\u00f3 r\u00e9szv\u00e9telt \u2013 emelte ki dr. Merkely B\u00e9la. A rektor arra sz\u00e1m\u00edt, hogy az esetsz\u00e1mok elm\u00falt id\u0151szakban tapasztalhat\u00f3 n\u00f6veked\u00e9se nyom\u00e1n a vizsg\u00e1latban r\u00e9sztvev\u0151k sz\u00e1ma is emelkedni fog.\nA lehet\u0151s\u00e9g a k\u00f3rh\u00e1zi fekv\u0151beteg-ell\u00e1t\u00e1st nem ig\u00e9nyl\u0151 COVID-pozit\u00edv betegek sz\u00e1m\u00e1ra nyitott. A tesztel\u00e9sbe val\u00f3 bekapcsol\u00f3d\u00e1s tov\u00e1bbi felt\u00e9teleir\u0151l, a vizsg\u00e1lat menet\u00e9r\u0151l, valamint a jelentkez\u00e9sr\u0151l az Orsz\u00e1gos Gy\u00f3gyszer\u00e9szeti \u00e9s \u00c9lelmiszer-eg\u00e9szs\u00e9g\u00fcgyi Int\u00e9zet (OGY\u00c9I) \u00e1ltal j\u00f3v\u00e1hagyott betegt\u00e1j\u00e9koztat\u00f3 anyagban olvashat\u00f3 b\u0151vebb inform\u00e1ci\u00f3 a klinika honlapj\u00e1n:\u00a0t\u00e1j\u00e9koztat\u00f3 1 (pdf);\u00a0t\u00e1j\u00e9koztat\u00f3 2 (pdf).\nA koronav\u00edrusos p\u00e1ciensek sz\u00e1m\u00e1ra az egyetem biztos\u00edtja a vizsg\u00e1latokon val\u00f3 r\u00e9szv\u00e9telhez sz\u00fcks\u00e9ges betegsz\u00e1ll\u00edt\u00e1st, megfelel\u0151 j\u00e1rv\u00e1ny\u00fcgyi int\u00e9zked\u00e9sek mellett.\nA vizsg\u00e1latot az OGY\u00c9I hagyta j\u00f3v\u00e1 az Eg\u00e9szs\u00e9g\u00fcgyi Tudom\u00e1nyos Tan\u00e1cs Klinikai Farmakol\u00f3giai Etikai Bizotts\u00e1g\u00e1nak pozit\u00edv \u00e1ll\u00e1sfoglal\u00e1sa alapj\u00e1n. A vil\u00e1gszerte 400 vizsg\u00e1l\u00f3k\u00f6zpontban, ezen bel\u00fcl Magyarorsz\u00e1gon hat helysz\u00ednen foly\u00f3 program c\u00e9lja annak igazol\u00e1sa, hogy az adott sz\u00e1jon \u00e1t szedhet\u0151, antivir\u00e1lis k\u00e9sz\u00edtm\u00e9ny COVID-19 betegs\u00e9g eset\u00e9n cs\u00f6kkenti-e a betegs\u00e9g id\u0151tartam\u00e1t \u00e9s/vagy s\u00falyoss\u00e1g\u00e1t. A szakemberek azt rem\u00e9lik, hogy amennyiben a sikeres program ut\u00e1n enged\u00e9lyt kap a vizsg\u00e1lati szer, azt id\u0151ben adva a betegeknek, cs\u00f6kken a k\u00f3rh\u00e1zi kezel\u00e9sre szorul\u00f3, s\u00falyos esetek sz\u00e1ma.\n\u00a0\n\n"}]