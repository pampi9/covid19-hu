[{"date": "2021-09-05 16:59", "url": "https://koronavirus.gov.hu/cikkek/palkovics-jovo-ev-vegen-mar-vakcinakat-gyartanak-debrecenben", "h1": "Palkovics: j\u00f6v\u0151 \u00e9v v\u00e9g\u00e9n m\u00e1r vakcin\u00e1kat gy\u00e1rtanak Debrecenben", "body": "\nJ\u00f6v\u0151 \u00e9v v\u00e9g\u00e9n megkezd\u0151dik a vakcinagy\u00e1rt\u00e1s a debreceni nemzeti olt\u00f3anyaggy\u00e1rban - er\u0151s\u00edtette meg az innov\u00e1ci\u00f3s \u00e9s technol\u00f3giai miniszter vas\u00e1rnap a helysz\u00ednen, amikor elhelyezt\u00e9k a leend\u0151 \u00fczem alapk\u00f6v\u00e9t a Debreceni Egyetem innov\u00e1ci\u00f3s parkj\u00e1ban.\n\n\n\u00a0Palkovics L\u00e1szl\u00f3 azt mondta, \u00e9vente t\u00f6bb mint h\u00faszmilli\u00f3, k\u00fcl\u00f6nb\u00f6z\u0151 technol\u00f3gi\u00e1val k\u00e9sz\u00fcl\u0151 vakcin\u00e1t gy\u00e1rtanak majd az \u00fczemben.\n\u00a0\u00a0\u00a0\u00a0A fejleszt\u00e9s hazai olt\u00f3anyagb\u00f3l teszi tart\u00f3san lehet\u0151v\u00e9 a biztons\u00e1gos ell\u00e1t\u00e1st, hat\u00e9kony \u00e9s gazdas\u00e1gos v\u00e9dekez\u00e9st biztos\u00edt majd az esetleges k\u00e9s\u0151bbi vil\u00e1gj\u00e1rv\u00e1nyok, lok\u00e1lis j\u00e1rv\u00e1nyok ellen, mik\u00f6zben munkahelyeket is teremt - r\u00e9szletezte a beruh\u00e1z\u00e1s el\u0151nyeit a miniszter.\n\u00a0\u00a0\u00a0\u00a0\u00dcgyelnek arra, hogy a gy\u00e1r sz\u00fcks\u00e9g eset\u00e9n b\u0151v\u00edthet\u0151, k\u00fcl\u00f6nf\u00e9le vakcin\u00e1k gy\u00e1rt\u00e1s\u00e1ra alkalmass\u00e1 tehet\u0151 legyen - tette hozz\u00e1, megjegyezve: Debrecenben \u00e9p\u00fclnek ki azok a hazai fejleszt\u00e9si \u00e9s gy\u00e1rt\u00f3kapacit\u00e1sok, amelyek k\u00e9pess\u00e9 teszik Magyarorsz\u00e1got, hogy r\u00f6vid id\u0151n bel\u00fcl \u00faj gy\u00e1rt\u00e1si technol\u00f3gi\u00e1kat fogadjon, adapt\u00e1ljon, illetve \u00faj gener\u00e1ci\u00f3s vakcin\u00e1kat \u00e1ll\u00edtson el\u0151.\n\u00a0\u00a0\u00a0\u00a0Palkovics L\u00e1szl\u00f3 utalt arra, hogy ez nem el\u0151zm\u00e9nyek n\u00e9lk\u00fcli v\u00e1llalkoz\u00e1s, Magyarorsz\u00e1gon csaknem egy \u00e9vsz\u00e1zadon \u00e1t, az 1990-es \u00e9vekig gy\u00e1rtottak hum\u00e1n olt\u00f3anyagot, a gy\u00f3gyszeripari privatiz\u00e1ci\u00f3 viszont nagyr\u00e9szt felsz\u00e1molta ezt a tev\u00e9kenys\u00e9get.\n\u00a0\u00a0\u00a0\u00a0\u00dagy fogalmazott: tavaly, a koronav\u00edrus-j\u00e1rv\u00e1ny elej\u00e9n a v\u00e9d\u0151eszk\u00f6z\u00f6k hi\u00e1nya, a beszerz\u00e9sek neh\u00e9zs\u00e9ge r\u00e1ir\u00e1ny\u00edtotta a figyelmet arra, hogy \"ilyen helyzetben csak magunkra tudunk sz\u00e1m\u00edtani\".\n\u00a0\u00a0\u00a0\u00a0Palkovics L\u00e1szl\u00f3 m\u00e9ltatta azt az \u00f6sszefog\u00e1st, amelynek eredm\u00e9nyek\u00e9nt n\u00e9gy orvostudom\u00e1nyi egyetem \u00e9s t\u00f6bb kutat\u00f3int\u00e9zet egy\u00fcttm\u0171k\u00f6d\u00e9s\u00e9vel t\u00f6bb mint 120 projektjavaslatot tettek le a korm\u00e1ny asztal\u00e1ra, ezeket el is fogadt\u00e1k, \u00e9s megkezd\u0151dhetett a hazai eszk\u00f6z\u00f6k gy\u00e1rt\u00e1sa, gy\u00f3gy\u00edt\u00f3 elj\u00e1r\u00e1sok alkalmaz\u00e1sa.\n\u00a0\u00a0\u00a0\u00a0Hozz\u00e1tette: a Debreceni Egyetem kezdem\u00e9nyez\u00e9s\u00e9re m\u00e1r 2017-ben megkezd\u0151d\u00f6tt a nemzeti olt\u00f3anyaggy\u00e1r megval\u00f3s\u00edt\u00e1si felt\u00e9teleinek kidolgoz\u00e1sa, amit a koronav\u00edrus-pand\u00e9mia felgyors\u00edtott.\n\u00a0\u00a0\u00a0\u00a0Az \u00faj gy\u00e1rt\u00e1si \u00e9s fejleszt\u00e9si b\u00e1zis, kutat\u00e1si \u00e9s termel\u00e9si potenci\u00e1l Debrecenben, az egyetem tudom\u00e1nyos, kutat\u00f3i tapasztalataira, szakembereire \u00e9p\u00edtve val\u00f3sulhat meg, \u00e9s hozz\u00e1j\u00e1rul majd Magyarorsz\u00e1g \u00e9s Eur\u00f3pa ell\u00e1t\u00e1sbiztons\u00e1g\u00e1nak jav\u00edt\u00e1s\u00e1hoz - mondta Palkovics L\u00e1szl\u00f3 a nemzeti olt\u00f3anyaggy\u00e1r alapk\u0151let\u00e9tel\u00e9n.\n\u00a0\u00a0\u00a0\u00a0P\u00f3s\u00e1n L\u00e1szl\u00f3 (Fidesz) orsz\u00e1ggy\u0171l\u00e9si k\u00e9pvisel\u0151 azt mondta, \"vakcina n\u00e9lk\u00fcl nincs egy\u00e9ni szabads\u00e1g, nincs szabad mozg\u00e1s\", \u00edgy a vakcinagy\u00e1rt\u00e1ssal Debrecen ism\u00e9t a szabads\u00e1g \u0151rv\u00e1rosa lesz. \"Ezzel a beruh\u00e1z\u00e1ssal Debrecen felker\u00fcl a vil\u00e1g eg\u00e9szs\u00e9g\u00fcgyi t\u00e9rk\u00e9p\u00e9re\" - f\u0171zte hozz\u00e1.\n\u00a0\u00a0\u00a0\u00a0K\u00f3sa Lajos fideszes orsz\u00e1ggy\u0171l\u00e9si k\u00e9pvisel\u0151 az orsz\u00e1g legfontosabb beruh\u00e1z\u00e1s\u00e1nak nevezte a nemzeti olt\u00f3anyaggy\u00e1r fel\u00e9p\u00edt\u00e9s\u00e9t. Magyarorsz\u00e1gon a legf\u0151bb \u00e9rt\u00e9k az ember, \u00e9s a koronav\u00edrus-j\u00e1rv\u00e1nnyal kapcsolatban \"azzal szembes\u00fclt\u00fcnk, ha baj van, csak magunkra sz\u00e1m\u00edthatunk\" - mondta. Hangs\u00falyozta: fel kell \u00e9p\u00edteni azokat a kapacit\u00e1sokat, amelyek lehet\u0151v\u00e9 teszik a magyar emberek megv\u00e9d\u00e9s\u00e9t.\n\u00a0\u00a0\u00a0\u00a0Papp L\u00e1szl\u00f3 (Fidesz-KDNP), Debrecen polg\u00e1rmestere kiemelte: 2014 \u00f3ta eur\u00f3milli\u00e1rdok \u00e9rkeztek a v\u00e1rosba, t\u00f6bb mint t\u00edzezer \u00faj munkahely l\u00e9tes\u00fclt, de a mostani fejleszt\u00e9s m\u00e1s: olyan strat\u00e9giai beruh\u00e1z\u00e1s, amely \"az eg\u00e9szs\u00e9g\u00fcgyi ell\u00e1t\u00e1s biztons\u00e1g\u00e1nak meg\u0151rz\u00e9s\u00e9vel garant\u00e1lja az orsz\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1t\".\n\u00a0\u00a0\u00a0\u00a0Szilv\u00e1ssy Zolt\u00e1n, a Debreceni Egyetem rektora az orsz\u00e1g sors\u00e1ra is kihat\u00f3 beruh\u00e1z\u00e1snak nevezte az olt\u00f3anyaggy\u00e1r fel\u00e9p\u00edt\u00e9s\u00e9t, B\u00e1cs Zolt\u00e1n egyetemi kancell\u00e1r pedig arra h\u00edvta fel a figyelmet, hogy az olt\u00f3anyaggy\u00e1r az orsz\u00e1g els\u0151 egyetemi ipari parkj\u00e1ban \u00e9p\u00fcl fel.\n\u00a0\u00a0\u00a0\u00a0Kossa Gy\u00f6rgy, a Gr\u00f3f Tisza Istv\u00e1n Debreceni Egyetem\u00e9rt Alap\u00edtv\u00e1ny eln\u00f6ke szerint a f\u00fcggetlens\u00e9get, az ell\u00e1t\u00e1sbiztons\u00e1got jelenti majd az \u00faj olt\u00f3anyaggy\u00e1r, \"\u00e9letmin\u0151s\u00e9g\u00fcnket csak ez tudja biztos\u00edtani\". Most \u00e9jjel-nappal munka k\u00f6vetkezik, hogy az els\u0151 ampull\u00e1k a j\u00f6v\u0151 \u00e9v v\u00e9g\u00e9n elk\u00e9sz\u00fclhessenek Debrecenben - tette hozz\u00e1.\n\u00a0\u00a0\nMTI 2021. szeptember 5.\n\n"}]