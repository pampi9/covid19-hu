[{"date": "2021-09-05 12:28", "url": "https://koronavirus.gov.hu/cikkek/orban-balazs-az-oltas-mukodik-magyarorszag-mukodik-0", "h1": "Orb\u00e1n Bal\u00e1zs: az olt\u00e1s m\u0171k\u00f6dik, Magyarorsz\u00e1g m\u0171k\u00f6dik", "body": "\nAz olt\u00e1s m\u0171k\u00f6dik, Magyarorsz\u00e1g m\u0171k\u00f6dik, \u00e9s ezen az \u00faton kell tov\u00e1bb menni - jelentette ki a Minisztereln\u00f6ks\u00e9g parlamenti \u00e9s strat\u00e9giai \u00fcgyek\u00e9rt felel\u0151s \u00e1llamtitk\u00e1ra a Kossuth R\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nOrb\u00e1n Bal\u00e1zs a Polg\u00e1ri Magyarorsz\u00e1g\u00e9rt Alap\u00edtv\u00e1ny \u00e1ltal rendezett, a Somogy-megyei K\u00f6tcs\u00e9n szombaton tartott Polg\u00e1ri Piknik elnevez\u00e9s\u0171 tal\u00e1lkoz\u00f3t \u00e1ttekintve hangs\u00falyozta: \"a j\u00e1rv\u00e1nyok \u00e9s a n\u00e9pv\u00e1ndorl\u00e1sok kor\u00e1ba \u00e9rkezt\u00fcnk\", erre fel kell k\u00e9sz\u00edteni az orsz\u00e1gokat.\n\u00a0\u00a0\u00a0\u00a0A koronav\u00edrus-j\u00e1rv\u00e1nyr\u00f3l sz\u00f3lva kiemelte, hogy az olt\u00e1s m\u0171k\u00f6dik, Magyarorsz\u00e1g m\u0171k\u00f6dik, \u00e9s ezen az \u00faton kell tov\u00e1bb menni.\n\u00a0\u00a0\u00a0\u00a0Bebizonyosodott, hogy a koronav\u00edrus ellen nem a korl\u00e1toz\u00e1sok bevezet\u00e9se a leghat\u00e9konyabb fegyver, hanem az olt\u00e1s, ez\u00e9rt az olt\u00e1si programot kell sikerre vinni \u00fajabb \u00e9s \u00fajabb akci\u00f3kkal, nem pedig lez\u00e1r\u00e1sokban gondolkodni - mondta.\n\u00a0\u00a0\u00a0\u00a0Kit\u00e9rt arra is, hogy a magyaroknak az elm\u00falt \u00e9vtizedekben az Eur\u00f3pai Uni\u00f3 volt a \"leg\u00e9lhet\u0151bb keret\", ugyanakkor \"\u00f3ri\u00e1siak a kih\u00edv\u00e1sok\", vannak olyan politikai er\u0151k, br\u00fcsszeli b\u00fcrokrat\u00e1k, baloldali liber\u00e1lis csoportosul\u00e1sok, NGO-h\u00e1l\u00f3zatok \u00e9s m\u00e9diumok is, amelyek ideol\u00f3giai konfliktusokat \u00e9leznek ki, \u00e9s ezek az EU \u00f6sszeoml\u00e1s\u00e1val fenyegetnek.\n\u00a0\u00a0\u00a0\u00a0Orb\u00e1n Bal\u00e1zs ezzel \u00f6sszef\u00fcgg\u00e9sben eml\u00edtette a migr\u00e1ci\u00f3s kih\u00edv\u00e1st, a genderk\u00e9rd\u00e9st \u00e9s a kl\u00edmav\u00e1ltoz\u00e1s elleni k\u00fczdelem anyagi terheit.\n\u00a0\u00a0\u00a0\u00a0Mindezek helyett arr\u00f3l kellene ink\u00e1bb besz\u00e9lni, hogy az EU mi\u00e9rt gyeng\u00fcl a geopolitikai t\u00e9rben, mi\u00e9rt egyre kisebb az \u00e9rdek\u00e9rv\u00e9nyes\u00edt\u0151 k\u00e9pess\u00e9ge, \u00e9s mi\u00e9rt vannak versenyk\u00e9pess\u00e9gi probl\u00e9m\u00e1i - hangoztatta.\n\u00a0\u00a0\u00a0\u00a0Orb\u00e1n Bal\u00e1zs \u00fagy fogalmazott: egy\u00e9rtelm\u0171en l\u00e1that\u00f3, hogy a legt\u00f6bb orsz\u00e1gnak az uni\u00f3s tags\u00e1g el\u0151ny, de az eur\u00f3z\u00f3na \"recseg-ropog\", \u00e9s erre nincs adekv\u00e1t v\u00e1lasz Br\u00fcsszelb\u0151l.\n\u00a0\u00a0\u00a0\u00a0Hozz\u00e1tette, Orb\u00e1n Viktor minisztereln\u00f6k ezzel kapcsolatban \u00fagy fogalmazott, \"m\u00e9g akkor is, hogy ha az EU sz\u00e9tesik, mi ott lesz\u00fcnk az utols\u00f3k k\u00f6z\u00f6tt, tartjuk az utols\u00f3 gerend\u00e1t, \u00e9s azon fogunk dolgozni, hogy a sz\u00e9tes\u00e9st meg\u00e1ll\u00edtsuk \u00e9s visszaford\u00edtsuk\".\n\u00a0\u00a0\u00a0\u00a0A politikus kit\u00e9rt arra is, hogy komoly migr\u00e1ci\u00f3s hull\u00e1m v\u00e1rhat\u00f3 Afganiszt\u00e1nb\u00f3l. A probl\u00e9ma az, hogy az EU tov\u00e1bbra is megosztott a migr\u00e1ci\u00f3 k\u00e9rd\u00e9s\u00e9ben - tette hozz\u00e1. Hangs\u00falyozta, noha 2015-h\u00f6z k\u00e9pest egyre t\u00f6bb tag\u00e1llam mondja, hogy a hat\u00e1rokat meg kell v\u00e9deni, a \"liber\u00e1lis bev\u00e1ndorl\u00e1sp\u00e1rti oldal megpr\u00f3b\u00e1lja r\u00e1k\u00e9nyszer\u00edteni az akarat\u00e1t a t\u00f6bbiekre\".\n\u00a0\u00a0\u00a0\u00a0Nem fognak sikerrel j\u00e1rni, ugyanakkor \"egyfajta mell\u00e9kv\u00e1g\u00e1nyk\u00e9nt\" az eg\u00e9sz k\u00f6z\u00f6ss\u00e9get s\u00fajtja az \u00e1ltaluk el\u0151id\u00e9zett megosztotts\u00e1g - mondta.\n\u00a0\u00a0\u00a0\u00a0A j\u00f6v\u0151 \u00e9vi orsz\u00e1ggy\u0171l\u00e9si v\u00e1laszt\u00e1rokra kit\u00e9rve azt mondta, hogy Orb\u00e1n Viktor \"nagyon komplex, \u00f6sszetett \u00e9s bonyolult\" strat\u00e9gi\u00e1t v\u00e1zolt fel, amelynek \u00f6sszefoglal\u00e1sa: \"mi gy\u0151z\u00fcnk, \u0151k vesz\u00edtenek. Ez a haditerv\".\n\u00a0\u00a0\u00a0\u00a0A v\u00e1laszt\u00e1s leegyszer\u0171s\u00f6d\u00f6tt, mert a 2010 el\u0151tti Magyarorsz\u00e1ghoz val\u00f3 visszat\u00e9r\u00e9s \u00e9s az elm\u00falt 10-11 \u00e9vben sikert hoz\u00f3 politika k\u00f6z\u00f6tt lehet 2022-ben v\u00e1lasztani - mondta.\n\u00a0\u00a0\u00a0\u00a0R\u00e9szletezte, hogy Gyurcs\u00e1ny Ferenc DK-eln\u00f6k vezet\u00e9s\u00e9vel a baloldal \"egy\u00e9rtelm\u0171en a 2002 \u00e9s 2010 k\u00f6z\u00f6tti kudarcos korm\u00e1nyz\u00e1st szeretn\u00e9 visszahozni, ugyanazok a szakpolitikai megold\u00e1sok, ugyanazok az emberek, ugyanazok a javaslatok v\u00e1rhat\u00f3k\".\n\u00a0\u00a0\u00a0\u00a0\"A mi aj\u00e1nlatunk az, hogy ne menj\u00fcnk oda vissza, ahol akkor \u00e1lltunk, ami egy gyenge \u00e9s lecs\u00fasz\u00f3 Magyarorsz\u00e1got eredm\u00e9nyezett\", hanem er\u0151s\u00edts\u00fck meg a sz\u00f6vets\u00e9get a magyar politika \u00e9s a magyar emberek k\u00f6z\u00f6tt, \u00e9s akkor az orsz\u00e1g a k\u00f6vetkez\u0151 \u00e9vtizedben is a sikeres orsz\u00e1gok k\u00f6z\u00e9 fog tartozni - mondta v\u00e9gezet\u00fcl.\n\nMTI 2021. szeptember 5.\n\n"}]