[{"date": "2021-09-29 14:27", "url": "https://koronavirus.gov.hu/cikkek/kormanyinfo-gazdasagi-novekedes-biztosan-meghaladja-iden-az-55-szazalekot", "h1": "Korm\u00e1nyinf\u00f3: a gazdas\u00e1gi n\u00f6veked\u00e9s biztosan meghaladja id\u00e9n az 5,5 sz\u00e1zal\u00e9kot ", "body": "\nA gazdas\u00e1gi n\u00f6veked\u00e9s id\u00e9n az 5,5 sz\u00e1zal\u00e9kot biztosan meghaladja, de ak\u00e1r a 7,5 sz\u00e1zal\u00e9kot is el\u00e9rheti, \u00edgy a gyermeket nevel\u0151 csal\u00e1dok mindk\u00e9t sz\u00fcl\u0151je az \u00e1tlagj\u00f6vedelem szintj\u00e9ig visszakapja j\u00f6v\u0151re a 2021-ben befizetett szem\u00e9lyi j\u00f6vedelemad\u00f3j\u00e1t - k\u00f6z\u00f6lte Guly\u00e1s Gergely Minisztereln\u00f6ks\u00e9get vezet\u0151 miniszter a Korm\u00e1nyinf\u00f3n. Kifejtette: az egyetlen hat\u00e9kony fegyver a v\u00edrus ellen az olt\u00e1s \u00e9s Magyarorsz\u00e1gon, mindenkit be tudnak oltani. Azt k\u00e9rte, mindenki, aki m\u00e9g nem tette meg, oltassa be mag\u00e1t.\n\n\nMagyarorsz\u00e1g az egyik leggyorsabb gazdas\u00e1gi \u00fajraind\u00edt\u00e1st \u00e9rte el az EU-ban\n\u00a0\n\u00a0\u00a0\u00a0\u00a0A miniszter elmondta: a korm\u00e1ny keddi \u00fcl\u00e9s\u00e9n el\u0151sz\u00f6r az aktu\u00e1lis gazdas\u00e1gi helyzetet \u00e9rt\u00e9kelte, a p\u00e9nz\u00fcgyminiszter adott t\u00e1j\u00e9koztat\u00e1st a n\u00f6veked\u00e9s eddigi adatair\u00f3l. Ennek alapj\u00e1n a korm\u00e1ny egy\u00e9rtelm\u0171en meg tudja \u00e1llap\u00edtani, hogy olyan forgat\u00f3k\u00f6nyv nem lehets\u00e9ges, hogy az idei n\u00f6veked\u00e9s ne \u00e9rje el a 5,5 sz\u00e1zal\u00e9kot - jelentette ki.\n\u00a0\u00a0\u00a0\u00a0\"Azt tudjuk mondani a P\u00e9nz\u00fcgyminiszt\u00e9rium tegnapi sz\u00e1mai alapj\u00e1n, hogy a n\u00f6veked\u00e9s az 5,5 sz\u00e1zal\u00e9kot biztosan meg fogja haladni, de ak\u00e1r a 7,5 sz\u00e1zal\u00e9kot is el\u00e9rheti\" - mondta.\n\u00a0\nCsal\u00e1di ad\u00f3visszat\u00e9r\u00edt\u00e9s - \u00a0A sz\u00fcl\u0151k febru\u00e1rban visszakapj\u00e1k az id\u00e9n befizetett szja-t\n\n\u00a0\u00a0\u00a0\u00a0Hozz\u00e1tette: ebb\u0151l az k\u00f6vetkezik, hogy minden 18 \u00e9v alatti gyermeket, illetve iskol\u00e1ba j\u00e1r\u00f3 gyermeket nevel\u0151 csal\u00e1d mindk\u00e9t sz\u00fcl\u0151je vissza fogja kapni az \u00e1tlagj\u00f6vedelem szintj\u00e9ig a 2021-ben befizetett szem\u00e9lyi j\u00f6vedelemad\u00f3j\u00e1t. Ezt az \u00e1llamkincst\u00e1r visszafizeti a j\u00f6v\u0151 \u00e9v elej\u00e9n.\n\u00a0\u00a0\u00a0\u00a0K\u00f6z\u00f6lte: a visszat\u00e9r\u00edt\u00e9st azon gyermekeket nevel\u0151 sz\u00fcl\u0151k kapj\u00e1k meg, akik 2021 b\u00e1rmely napj\u00e1n - ak\u00e1r egy napig is - csal\u00e1di kedvezm\u00e9nyre voltak jogosultak, ak\u00e1r iskol\u00e1ztat\u00e1si t\u00e1mogat\u00e1sra, ak\u00e1r nevel\u00e9si ell\u00e1t\u00e1sra, ak\u00e1r csal\u00e1di ad\u00f3kedvezm\u00e9nyre.\n\u00a0\u00a0\u00a0\u00a0A visszat\u00e9r\u00edt\u00e9s \u00e9rt\u00e9khat\u00e1ra a 2020. decemberi, a K\u00f6zponti Statisztikai Hivatal \u00e1ltal meghat\u00e1rozott, teljes munkaid\u0151ben alkalmaz\u00e1sban \u00e1ll\u00f3kra vonatkoz\u00f3 nemzetgazdas\u00e1gi szint\u0171 brutt\u00f3 \u00e1tlagkereset tizenk\u00e9tszerese - k\u00f6z\u00f6lte.\n\u00a0\u00a0\u00a0\u00a0A miniszter ismertette azt is: azon kat\u00e1sok (kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1t fizet\u0151k), akik 2021 b\u00e1rmely napj\u00e1n a szja-t\u00f6rv\u00e9ny vonatkoz\u00f3 szab\u00e1lyai szerint csal\u00e1di ad\u00f3kedvezm\u00e9nyre lettek volna jogosultak, a megfizetett t\u00e9teles ad\u00f3 25 sz\u00e1zal\u00e9k\u00e1t kapj\u00e1k majd meg visszat\u00e9r\u00edt\u00e9sk\u00e9nt.\n\u00a0\nAz elm\u00falt 31 \u00e9v legmagasabb gazdas\u00e1gi n\u00f6veked\u00e9se val\u00f3sulhat meg\n\n\u00a0\u00a0\u00a0\u00a0Guly\u00e1s Gergely hangs\u00falyozta: Magyarorsz\u00e1g valamennyi dolgoz\u00f3 polg\u00e1r\u00e1nak \u00e9rdeme, hogy az els\u0151 f\u00e9l\u00e9v j\u00e1rv\u00e1nys\u00fajtotta id\u0151szaka ellen\u00e9re id\u00e9n az elm\u00falt 31 \u00e9v legmagasabb n\u00f6veked\u00e9se val\u00f3sulhat meg. Soha, ami\u00f3ta piacgazdas\u00e1g van, ilyen m\u00e9rt\u00e9k\u0171 n\u00f6veked\u00e9st nem tudott az orsz\u00e1g el\u00e9rni - h\u00edvta fel a figyelmet.\n\u00a0\u00a0\u00a0\u00a0Csak az a k\u00e9rd\u00e9s, hogy mennyivel tudjuk t\u00falsz\u00e1rnyalni az 5,5 sz\u00e1zal\u00e9kot - \u00e9rt\u00e9kelt a miniszter, aki szerint sok f\u00fcgg att\u00f3l, hogy milyenek lesznek a kar\u00e1csony el\u0151tti forgalmi adatok, a v\u00e1s\u00e1rl\u00e1si kedv. Rem\u00e9ny\u00e9t fejezte ki, hogy a j\u00e1rv\u00e1nyhelyzetben sem k\u00f6vetkezik be olyan v\u00e1ltoz\u00e1s, amely a gazdas\u00e1gra negat\u00edv k\u00f6vetkezm\u00e9nyekkel j\u00e1rna.\n\u00a0\nAz egyetlen hat\u00e9kony fegyver a v\u00edrus ellen az olt\u00e1s\n\u00a0\u00a0\u00a0\u00a0A koronav\u00edrus miatti j\u00e1rv\u00e1nyhelyzettel kapcsolatban ismertette a napi adatokat, majd kijelentette: az egyetlen hat\u00e9kony fegyver a v\u00edrus ellen az olt\u00e1s. Elmondta, az olt\u00e1si kapacit\u00e1sok korl\u00e1tlanok Magyarorsz\u00e1gon, mindenkit be tudnak oltani, hatf\u00e9le olt\u00f3anyag k\u00f6z\u00fcl lehet v\u00e1lasztani.\n\u00a0\u00a0\u00a0\u00a0Azt k\u00e9rte, mindenki, aki m\u00e9g nem tette meg, oltassa be mag\u00e1t.\nRegisztr\u00e1ci\u00f3 olt\u00e1sra: www.vakcinainfo.gov.hu\nOnline id\u0151pontfoglal\u00f3: www.eeszt.gov.hu\n\u00a0\nBiztos\u00edtjuk a rezsics\u00f6kkent\u00e9s v\u00edvm\u00e1nyainak meg\u0151rz\u00e9s\u00e9t\n\n\u00a0\u00a0\u00a0\u00a0Guly\u00e1s Gergely kit\u00e9rt arra is, hogy hossz\u00fa t\u00e1von biztos\u00edtja a rezsics\u00f6kkent\u00e9s v\u00edvm\u00e1nyainak meg\u0151rz\u00e9s\u00e9t az orosz Gazprommal 10 plusz 5 \u00e9vre k\u00f6t\u00f6tt g\u00e1zv\u00e1s\u00e1rl\u00e1si meg\u00e1llapod\u00e1s.\n\u00a0\u00a0\u00a0\u00a0A miniszter a h\u00e9t elej\u00e9n al\u00e1\u00edrt szerz\u0151d\u00e9sr\u0151l azt mondta, a magyar fogyaszt\u00f3k ennek a meg\u00e1llapod\u00e1snak k\u00f6sz\u00f6nhet\u0151en tov\u00e1bbra is az egyik legalacsonyabb g\u00e1z\u00e1rat fogj\u00e1k fizetni eg\u00e9sz Eur\u00f3p\u00e1ban.\n\u00a0\u00a0\u00a0\u00a0Elmondta, a most megk\u00f6t\u00f6tt szerz\u0151d\u00e9s l\u00e9nyegesen kedvez\u0151bb, mint az 1995-ben al\u00e1\u00edrt, most lej\u00e1r\u00f3 g\u00e1zszerz\u0151d\u00e9s alapj\u00e1n a magyar \u00e1llamot terhel\u0151 fizet\u00e9si k\u00f6telezetts\u00e9g volt.\n\u00a0\u00a0\u00a0\u00a0Hozz\u00e1tette: a szerz\u0151d\u00e9s \u00e9vi 4,5 milli\u00e1rd k\u00f6bm\u00e9ter g\u00e1z megv\u00e1s\u00e1rl\u00e1s\u00e1ra vonatkozik; ezt a mennyis\u00e9get k\u00e9t \u00fatvonalon sz\u00e1ll\u00edtja Magyarorsz\u00e1gra a Gazprom, 3,5 k\u00f6bm\u00e9ter g\u00e1z d\u00e9lr\u0151l, az okt\u00f3ber 1-j\u00e9t\u0151l \u00fczembe \u00e1ll\u00f3 szerb-magyar interkonnektoron kereszt\u00fcl, 1 milli\u00e1rd k\u00f6bm\u00e9ter pedig Ausztria fel\u0151l \u00e9rkezik.\n\u00a0\u00a0\u00a0\u00a0Guly\u00e1s Gergely a meg\u00e1llapod\u00e1s jelent\u0151s\u00e9g\u00e9t \u00f3ri\u00e1sinak nevezte. Azzal indokolt, az ut\u00f3bbi h\u00f3napokban azt l\u00e1tt\u00e1k, hogy a nemzetk\u00f6zi piacokon kor\u00e1bban nem l\u00e1tott m\u00e9rt\u00e9k\u0171 f\u00f6ldg\u00e1z\u00e1r- \u00e9s villamosenergia\u00e1r-emelked\u00e9s volt, t\u00f6bb\u00e9ves cs\u00facsot \u00e9rtek el az energia\u00e1rak.\n\u00a0\u00a0\u00a0\u00a0Felid\u00e9zte, hogy az elm\u00falt \u00e9vek magyar korm\u00e1nyzati int\u00e9zked\u00e9seinek k\u00f6sz\u00f6nhet\u0151en 2013 \u00f3ta \u00e1tlagosan 25 sz\u00e1zal\u00e9kkal cs\u00f6kkent a f\u00f6ldg\u00e1z, az \u00e1ram \u00e9s t\u00e1vh\u0151 \u00e1ra Magyarorsz\u00e1gon, m\u00e9g infl\u00e1ci\u00f3t k\u00f6vet\u0151 emel\u00e9st sem engedett a kabinet.\n\u00a0\nA rezsics\u00f6kkent\u00e9snek k\u00f6sz\u00f6nhet\u0151en n\u00e1lunk az egyik legalacsonyabbak a h\u00e1ztart\u00e1si energia\u00e1rak\n\n\u00a0\u00a0\u00a0\u00a0Ennek k\u00f6sz\u00f6nhet\u0151, hogy ma a magyar fogyaszt\u00f3k Eur\u00f3p\u00e1ba az egyik legalacsonyabb h\u00e1ztart\u00e1si energia\u00e1rakat fizetik - mondta.\n\u00a0\u00a0\u00a0\u00a0Kifejtette: jelenleg a magyar fogyaszt\u00f3k a negyven sz\u00e1zal\u00e9k\u00e1t fizetik annak, mint amennyit a jelenlegi eur\u00f3pai \u00e1ram\u00e1r alapj\u00e1n kellene fizetni\u00fck. Szerinte ezt az teszi lehet\u0151v\u00e9, hogy el\u0151ny\u00f6s szerz\u0151d\u00e9st tudtak k\u00f6tni energiabeszerz\u00e9sre, d\u00f6nt\u0151en \u00e9s legnagyobb m\u00e9rt\u00e9kben Oroszorsz\u00e1ggal, valamint Magyarorsz\u00e1gnak jelent\u0151s m\u00e9rt\u00e9kben siker\u00fclt g\u00e1zt rakt\u00e1roznia.\n\u00a0\u00a0\u00a0\u00a0Hozz\u00e1tette: Magyarorsz\u00e1g ma az uni\u00f3s tag\u00e1llamok sorrendj\u00e9ben a hetedik a t\u00e1rolt g\u00e1zmennyis\u00e9get n\u00e9zve, a t\u00e1rolt \u00fczemi g\u00e1zmennyis\u00e9g a t\u00e1roz\u00f3k 83 sz\u00e1zal\u00e9k\u00e1t kit\u00f6lti.\n\u00a0\u00a0\u00a0\u00a0Megjegyezte, a g\u00e1zt\u00e1roz\u00f3kat is ez a korm\u00e1ny v\u00e1s\u00e1rolta vissza.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, ha a baloldali p\u00e1rtok javaslat\u00e1ra megsz\u0171nne a rezsics\u00f6kkent\u00e9s, az energia\u00e1rak befagyaszt\u00e1sa, \u00e9s a magyar h\u00e1ztart\u00e1sok a vil\u00e1gpiaci \u00e1r alapj\u00e1n fizetn\u00e9k az energiak\u00f6lts\u00e9geket, akkor egy \u00e1tlagos h\u00e1ztart\u00e1snak \u00e9ves szinten 386 ezer forinttal kellene t\u00f6bbet fizetnie az energi\u00e1\u00e9rt.\n\u00a0\u00a0\u00a0\u00a0\u00dagy \u00f6sszegzett: a hossz\u00fat\u00e1v\u00fa orosz g\u00e1zmeg\u00e1llapod\u00e1s nagy m\u00e9rt\u00e9kben biztos\u00edtja Magyarorsz\u00e1g energiabiztons\u00e1g\u00e1t \u00e9s azt a versenyk\u00e9pess\u00e9gi el\u0151nyt, hogy az orsz\u00e1g olcs\u00f3n tud g\u00e1zhoz jutni a k\u00f6vetkez\u0151 \u00e9vekben is.\n\u00a0\u00a0\u00a0\u00a0Besz\u00e1molt arr\u00f3l is, hogy cs\u00fct\u00f6rt\u00f6k\u00f6n a Veszpr\u00e9m megyei Hajm\u00e1sk\u00e9ren kihelyezett korm\u00e1ny\u00fcl\u00e9s lesz, ott nem csup\u00e1n a hader\u0151reformr\u00f3l lesz sz\u00f3, a korm\u00e1ny egy n\u00e9metekkel k\u00f6z\u00f6s hadgyakorlatot is megtekint.\n\n"}]