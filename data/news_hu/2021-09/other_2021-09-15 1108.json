[{"date": "2021-09-15 11:08", "url": "https://koronavirus.gov.hu/cikkek/magyar-rektori-konferencia-minden-egyetemi-oktato-hallgato-es-munkatars-oltassa-be-magat", "h1": "Magyar Rektori Konferencia: minden egyetemi oktat\u00f3, hallgat\u00f3 \u00e9s munkat\u00e1rs oltassa be mag\u00e1t!", "body": "\nA Magyar Rektori Konferencia (MRK) arra k\u00e9ri az egyetemi hallgat\u00f3kat, oktat\u00f3kat, kutat\u00f3kat \u00e9s munkat\u00e1rsakat, hogy aki eddig nem tette volna meg, k\u00e9rje az olt\u00e1st, \u00e9ljen a koronav\u00edrus elleni v\u00e9dekez\u00e9s legfontosabb eszk\u00f6z\u00e9vel.\n\n\nA MRK azt k\u00f6z\u00f6lte szerd\u00e1n az MTI-vel, hogy jellemz\u0151en az egyetemist\u00e1k, illetve ebb\u0151l a koroszt\u00e1lyb\u00f3l kiker\u00fcl\u0151k a legmobilabbak, \u00e9s \u0151k teremtik a legt\u00f6bb szem\u00e9lyes kapcsolatot, ez\u00e9rt k\u00f6r\u00fckben az \u00e1toltotts\u00e1g ar\u00e1ny\u00e1nak n\u00f6vel\u00e9s\u00e9vel nemcsak a jelenl\u00e9ti oktat\u00e1s lehet\u0151s\u00e9g\u00e9t biztos\u00edthatj\u00e1k, hanem azt is, hogy csal\u00e1di \u00e9s bar\u00e1ti kapcsolatrendszer\u00fckben minimaliz\u00e1ljuk a v\u00edrus terjed\u00e9s\u00e9t.\n\u00a0\u00a0\u00a0\u00a0Hangs\u00falyozt\u00e1k, a koronav\u00edrus-j\u00e1rv\u00e1ny az elm\u00falt m\u00e1sf\u00e9l \u00e9vben nagy kih\u00edv\u00e1sok el\u00e9 \u00e1ll\u00edtotta az egyetemeket: 2020 m\u00e1rcius\u00e1ban gyakorlatilag azonnal kellett \u00e1t\u00e1llniuk az online oktat\u00e1sra, majd egy r\u00f6vid jelenl\u00e9ti oktat\u00e1ssal t\u00f6lt\u00f6tt id\u0151szak ut\u00e1n az elm\u00falt tan\u00e9v nagy r\u00e9sz\u00e9ben szint\u00e9n online, illetve hibrid oktat\u00e1si m\u00f3d volt jellemz\u0151.\n\u00a0\u00a0\u00a0\u00a0Az MRK szerint b\u00e1r az egyetemek \u00e9s a f\u0151iskol\u00e1k, valamint a hallgat\u00f3k sikerrel oldott\u00e1k meg feladataikat, \u00e9s \u00e1lltak \u00e1t az \u00faj oktat\u00e1si \u00e9s tanul\u00e1si rendszerre, m\u00e9gis egy\u00e9rtelm\u0171en \u00e1ll\u00edthat\u00f3, hogy a jelenl\u00e9ti oktat\u00e1s \u00e1ltal\u00e1ban hat\u00e9konyabb, a gyakorlatig\u00e9nyes szakok eset\u00e9ben pedig n\u00e9lk\u00fcl\u00f6zhetetlen.\n\u00a0\u00a0\u00a0\u00a0\"Mindent meg kell tenn\u00fcnk annak \u00e9rdek\u00e9ben, hogy a most elkezdett tan\u00e9v eg\u00e9sz\u00e9ben lehet\u0151s\u00e9g legyen a jelenl\u00e9ti oktat\u00e1sra, az oktat\u00f3k \u00e9s hallgat\u00f3k szok\u00e1sos munkarend szerinti szem\u00e9lyes tal\u00e1lkoz\u00e1saira. Ennek \u00e9rdek\u00e9ben n\u00f6veln\u00fcnk kell az oktat\u00f3k \u00e9s a hallgat\u00f3k k\u00f6r\u00e9ben a beoltottak sz\u00e1m\u00e1t, tekintettel arra, hogy a magas \u00e1toltotts\u00e1gi ar\u00e1ny az egyetemeken minden bizonnyal el\u0151seg\u00edtheti ezen c\u00e9lok el\u00e9r\u00e9s\u00e9t\" - hangs\u00falyozt\u00e1k a k\u00f6zlem\u00e9nyben.\n\nMTI 2021. szeptember 15.\n\n"}]