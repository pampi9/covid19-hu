[{"date": "2021-09-01 11:10", "url": "https://koronavirus.gov.hu/cikkek/szijjarto-koronavirus-jarvany-es-migracio-ordogi-kort-alkot", "h1": "Szijj\u00e1rt\u00f3: a koronav\u00edrus-j\u00e1rv\u00e1ny \u00e9s a migr\u00e1ci\u00f3 \u00f6rd\u00f6gi k\u00f6rt alkot", "body": "\nA koronav\u00edrus-j\u00e1rv\u00e1ny \u00e9s a migr\u00e1ci\u00f3 \u00f6rd\u00f6gi k\u00f6rt alkot, mivel min\u00e9l t\u00f6bb helyen jelenik meg a fert\u0151z\u00e9s, ann\u00e1l t\u00f6bb ember indul meg, \u00e9s min\u00e9l t\u00f6bben indulnak meg, ann\u00e1l nagyobb a j\u00e1rv\u00e1ny tov\u00e1bbi terjed\u00e9s\u00e9nek vesz\u00e9lye - jelentette ki a t\u00e1rca szerint Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Genfben.\n\n\nA t\u00e1rcavezet\u0151 t\u00e1rseln\u00f6kk\u00e9nt vett r\u00e9szt a legkev\u00e9sb\u00e9 fejlett orsz\u00e1gok t\u00e1mogat\u00e1s\u00e1val foglalkoz\u00f3 h\u00e1romnapos ENSZ-konferenci\u00e1n, ahol hangs\u00falyozta, hogy a pand\u00e9mi\u00e1nak nemcsak eg\u00e9szs\u00e9g\u00fcgyi, gazdas\u00e1gi dimenzi\u00f3ja is van. A j\u00e1rv\u00e1nynak j\u00f3l l\u00e1that\u00f3an komoly kihat\u00e1sa van a glob\u00e1lis kereskedelemre \u00e9s gazdas\u00e1gra egyar\u00e1nt, legs\u00falyosabban pedig a legkev\u00e9sb\u00e9 fejlett orsz\u00e1gokat s\u00fajtja, hiszen \u0151k vannak a legs\u00e9r\u00fcl\u00e9kenyebb, v\u00e9dtelenebb helyzetben.\u00a0\u00a0A vil\u00e1gj\u00e1rv\u00e1ny feler\u0151s\u00edtette a m\u00e1r kor\u00e1bban is nagy kih\u00edv\u00e1st jelent\u0151 massz\u00edv migr\u00e1ci\u00f3s \u00e1radatok kiv\u00e1lt\u00f3 okait, \u00edgy \u00f6rd\u00f6gi k\u00f6rt ind\u00edthat be, ugyanis az \u00fatnak indul\u00f3k felgyors\u00edtj\u00e1k a v\u00edrus terjed\u00e9s\u00e9t, ez pedig s\u00falyosb\u00edtja azokat az okokat, amelyek miatt az emberek lak\u00f3hely\u00fck elhagy\u00e1sa mellett d\u00f6ntenek - mutatott r\u00e1.\nSzijj\u00e1rt\u00f3 P\u00e9ter ennek kapcs\u00e1n kiemelte: neh\u00e9z elk\u00e9pzelni, hogy az illeg\u00e1lis bev\u00e1ndorl\u00f3k k\u00f6z\u00f6tt b\u00e1rkinek is lenne k\u00e9t negat\u00edv PCR-tesztje, ez\u00e9rt k\u00fcl\u00f6n\u00f6sen fontos, hogy a nemzetk\u00f6zi k\u00f6z\u00f6ss\u00e9g a seg\u00edts\u00e9get vigye oda, ahol arra sz\u00fcks\u00e9g van, \u00e9s ne ott okozzon probl\u00e9m\u00e1t, ahol m\u00e9g nincsen.\n\"Az emberek megindul\u00e1s\u00e1t b\u00e1tor\u00edt\u00f3, felel\u0151tlen nyilatkozatok helyett a helysz\u00edni seg\u00edts\u00e9gny\u00fajt\u00e1s a fontos\" - fogalmazott. Mint mondta, ha a fejlett \u00e1llamok nem k\u00e9pesek jav\u00edtani az \u00e9rintett orsz\u00e1gokat c\u00e9lz\u00f3 t\u00e1mogat\u00e1si programjaik min\u0151s\u00e9g\u00e9t \u00e9s hat\u00e9konys\u00e1g\u00e1t, akkor tov\u00e1bbi massz\u00edv migr\u00e1ci\u00f3s hull\u00e1mok fognak megindulni, amelyek f\u00f6ldrajzi okokb\u00f3l kifoly\u00f3lag legink\u00e1bb Eur\u00f3p\u00e1t s\u00fajtj\u00e1k majd. Hozz\u00e1tette, ennek kock\u00e1zata m\u00e1r most egyre magasabb a roml\u00f3 afganiszt\u00e1ni helyzet miatt.\nSzijj\u00e1rt\u00f3 P\u00e9ter arr\u00f3l sz\u00e1molt be, hogy Magyarorsz\u00e1g elk\u00f6telezett az \u00e9rintett orsz\u00e1gok t\u00e1mogat\u00e1sa mellett, a j\u00e1rv\u00e1nyra tekintettel jelent\u0151sen megn\u00f6velte fejleszt\u00e9si egy\u00fcttm\u0171k\u00f6d\u00e9s\u00e9t, amelynek \u00e9rt\u00e9ke \u00edgy tavaly t\u00f6bb mint 400 milli\u00f3 doll\u00e1rt tett ki. Ezzel az orsz\u00e1g nem puszt\u00e1n el\u00e9rte, hanem meg is haladta kor\u00e1bbi c\u00e9lkit\u0171z\u00e9s\u00e9t, miszerint 2025-re a brutt\u00f3 nemzeti j\u00f6vedelem 0,25 sz\u00e1zal\u00e9k\u00e1t nemzetk\u00f6zi fejleszt\u00e9si t\u00e1mogat\u00e1sra fogja ford\u00edtani. K\u00fcl\u00f6n kiemelte, hogy a korm\u00e1ny m\u00e1r mintegy 1,6 milli\u00f3 vakcinad\u00f3zissal seg\u00edtette az olt\u00e1sok ter\u00e9n lemarad\u00f3 orsz\u00e1gokat.\nAz ENSZ legkev\u00e9sb\u00e9 fejlett orsz\u00e1gokat jegyz\u0151 list\u00e1j\u00e1n jelenleg negyvenhat, jellemz\u0151en afrikai \u00e9s \u00e1zsiai \u00e1llam tal\u00e1lhat\u00f3.\nSzijj\u00e1rt\u00f3 P\u00e9ter a nap folyam\u00e1n megbesz\u00e9l\u00e9st folytat a Kereskedelmi Vil\u00e1gszervezet (WTO) \u00faj k\u00ednai f\u0151igazgat\u00f3-helyettes\u00e9vel, illetve a V\u00f6r\u00f6skereszt Nemzetk\u00f6zi Bizotts\u00e1g\u00e1nak (ICRC) eln\u00f6k\u00e9vel.\n\nMTI 2021. szeptember 1.\n\n"}]