[{"date": "2021-09-16 14:59", "url": "https://koronavirus.gov.hu/cikkek/pm-varakozasoknal-ellenallobbnak-bizonyult-magyar-gazdasag", "h1": "PM: a v\u00e1rakoz\u00e1sokn\u00e1l ellen\u00e1ll\u00f3bbnak bizonyult a magyar gazdas\u00e1g", "body": "\nA magyar gazdas\u00e1g alkalmazkod\u00f3- \u00e9s ellen\u00e1ll\u00f3k\u00e9pess\u00e9ge er\u0151sebbnek bizonyult a j\u00e1rv\u00e1ny alatt a v\u00e1rakoz\u00e1sokn\u00e1l\u00a0\u00a0jelentette ki a P\u00e9nz\u00fcgyminiszt\u00e9rium (PM) p\u00e9nz\u00fcgyek\u00e9rt felel\u0151s \u00e1llamtitk\u00e1ra az \u00d6nk\u00e9ntes P\u00e9nzt\u00e1rak Orsz\u00e1gos Sz\u00f6vets\u00e9g\u00e9nek (\u00d6POSZ) cs\u00fct\u00f6rt\u00f6ki konferenci\u00e1j\u00e1n Budapesten.\n\n\nGion G\u00e1bor szerint a gazdas\u00e1gi n\u00f6veked\u00e9s okozhat m\u00e9g meglepet\u00e9seket a j\u00e1rv\u00e1ny ut\u00e1n is. \u00dagy v\u00e9lte, a mostanihoz hasonl\u00f3 vesz\u00e9lyhelyzetekre nincs megb\u00edzhat\u00f3 gazdas\u00e1gi modell, de elk\u00e9pzelhet\u0151, hogy a brutt\u00f3 hazai term\u00e9k b\u0151v\u00fcl\u00e9se j\u00f6v\u0151re is el\u00e9ri az 5 sz\u00e1zal\u00e9kot, hosszabb t\u00e1von pedig 4 sz\u00e1zal\u00e9k k\u00f6r\u00fcl \u00e1lland\u00f3sulhat. A k\u00f6lts\u00e9gvet\u00e9si int\u00e9zked\u00e9sek a hitelmorat\u00f3riummal \u00e9s a jegybanki programokkal egy\u00fctt a GDP 30 sz\u00e1zal\u00e9k\u00e1t mozgatt\u00e1k meg a v\u00e1ls\u00e1g ellens\u00falyoz\u00e1sa \u00e9rdek\u00e9ben. Enn\u00e9l nagyobb ar\u00e1ny alig volt Eur\u00f3p\u00e1ban, \u00e9s j\u00f6v\u0151re is megk\u00f6zel\u00edtheti a 20 sz\u00e1zal\u00e9kot - tette hozz\u00e1. \u00a0\u00a0\u00a0\u00a0El\u0151ad\u00e1s\u00e1ban az \u00e1llamtitk\u00e1r m\u00e9ltatta az \u00f6nk\u00e9ntes nyugd\u00edj- \u00e9s eg\u00e9szs\u00e9gp\u00e9nzt\u00e1rak tev\u00e9kenys\u00e9g\u00e9t, az \u00e1tl\u00e1that\u00f3 k\u00edn\u00e1latot, a d\u00edjbev\u00e9telek folyamatos emelked\u00e9s\u00e9t, de felh\u00edvta a figyelmet a tags\u00e1g el\u00f6reged\u00e9s\u00e9re. A fiatal\u00edt\u00e1s \u00e9rdek\u00e9ben azt javasolta, hogy akt\u00edvabban keress\u00e9k az \u00faj \u00fcgyfeleket, hat\u00e9kony \u00fczenetekkel jelenjenek meg a nyilv\u00e1noss\u00e1gban. \u00a0\u00a0\u00a0\u00a0\nA Magyar Nemzeti Bank (MNB) t\u0151kepiacok \u00e9s biztos\u00edt\u00f3k prudenci\u00e1lis, fogyaszt\u00f3v\u00e9delmi fel\u00fcgyelet\u00e9\u00e9rt \u00e9s piacfel\u00fcgyelet\u00e9rt felel\u0151s \u00fcgyvezet\u0151 igazgat\u00f3ja is a tagl\u00e9tsz\u00e1m cs\u00f6kken\u00e9s\u00e9re h\u00edvta f\u00f6l a figyelmet. Szeniczey Gerg\u0151 szerint a p\u00e9nzt\u00e1raknak t\u00f6bbet k\u00e9ne foglalkozniuk az ut\u00e1np\u00f3tl\u00e1ssal, mivel a munk\u00e1ltat\u00f3i bel\u00e9ptet\u00e9s h\u00e1tt\u00e9rbe szorult. A lakoss\u00e1gi megtakar\u00edt\u00e1sok ugyanakkor 2020-ban is n\u0151ttek, a magyar h\u00e1ztart\u00e1sok p\u00e9nz\u00fcgyi vagyona meghaladja a t\u00e9rs\u00e9g \u00e1tlag\u00e1t - tette hozz\u00e1 a jegybank \u00e9s az Eurostat adataira hivatkozva. K\u00fcl\u00f6n\u00f6sen aggaszt\u00f3nak nevezte az eg\u00e9szs\u00e9g- \u00e9s \u00f6nseg\u00e9lyez\u0151 p\u00e9nzt\u00e1ri tags\u00e1g cs\u00f6kken\u00e9s\u00e9t, de \u00fagy v\u00e9li, hogy lehetne \u00fcgyfeleket megsz\u00f3l\u00edtani abb\u00f3l a 4,5 milli\u00f3s k\u00f6z\u00f6ss\u00e9gb\u0151l, amely a felm\u00e9r\u00e9sek szerint Magyarorsz\u00e1gon mag\u00e1neg\u00e9szs\u00e9g\u00fcgyi szolg\u00e1ltat\u00e1st vesz ig\u00e9nybe. \u00a0\u00a0\u00a0\u00a0Szeniczey Gerg\u0151 \u00fagy v\u00e9li, hogy a p\u00e9nzt\u00e1raknak a munk\u00e1ltat\u00f3k helyett egyre ink\u00e1bb a munkav\u00e1llal\u00f3kat kell megsz\u00f3l\u00edtaniuk, szolg\u00e1ltat\u00e1saikat pedig \u00fagy kell b\u0151v\u00edteni\u00fck, hogy az a fiatalok figyelm\u00e9t is felkeltse. Ha meg akarj\u00e1k \u00e1ll\u00edtani a tagl\u00e9tsz\u00e1m cs\u00f6kken\u00e9s\u00e9t, passz\u00edv finansz\u00edroz\u00f3 helyett akt\u00edv szolg\u00e1ltat\u00e1sszervez\u0151i \u00e9s szolg\u00e1tat\u00e1sk\u00f6zvet\u00edt\u0151i szerepet kell bet\u00f6lteni\u00fck - tette hozz\u00e1. \u00a0\u00a0\u00a0\n\u00a0Az \u00d6POSZ eln\u00f6ke sikeresnek \u00edt\u00e9lte az \u00f6nk\u00e9ntes p\u00e9nzt\u00e1rak elm\u00falt 20 \u00e9v\u00e9t, \u00e9s \u00fcdv\u00f6z\u00f6lte, hogy sokat fejl\u0151d\u00f6tt az \u00fcgyfelek p\u00e9nz\u00fcgyi tud\u00e1sa \u00e9s tudatoss\u00e1ga. Nagy Csaba hozz\u00e1tette, hogy a j\u00e1rv\u00e1ny alatt nemcsak az egy\u00e9ni, hanem a munk\u00e1ltat\u00f3i befizet\u00e9sek is megugrottak, mert az alkalmazottak eg\u00e9szs\u00e9ge fel\u00e9rt\u00e9kel\u0151d\u00f6tt. A koronav\u00edrussal magyar\u00e1zta azt is, hogy gyorsan teret nyert az online \u00fcgyint\u00e9z\u00e9s, a digit\u00e1lis befizet\u00e9si lehet\u0151s\u00e9g. \u00a0\u00a0\u00a0\u00a0A szervezet vezet\u0151je k\u00f6z\u00f6lte, hogy az \u00d6POSZ a nyugd\u00edjp\u00e9nzt\u00e1rak 97 sz\u00e1zal\u00e9k\u00e1t, az eg\u00e9szs\u00e9gp\u00e9nzt\u00e1rak 90 sz\u00e1zal\u00e9k\u00e1t fedi le. A kezelt vagyon folyamatosan n\u0151, az id\u00e9n m\u00e1r megk\u00f6zel\u00edti az 1700 milli\u00e1rd forintot, de a csaknem 2 milli\u00f3s tagl\u00e9tsz\u00e1m b\u0151v\u00fcl\u00e9se az ut\u00f3bbi \u00e9vekben lelassult. Nagy Csaba emiatt is s\u00fcrget\u0151 feladatnak nevezte az online \u00fcgyf\u00e9lszolg\u00e1laok er\u0151s\u00edt\u00e9s\u00e9t, hiszen a fiatalabbakat a vil\u00e1gh\u00e1l\u00f3n kereszt\u00fcl lehet hat\u00e9konyan megsz\u00f3l\u00edtani.\n\nMTI 2021. szeptember 16.\n\n"}]