[{"date": "2021-09-10 14:02", "url": "https://koronavirus.gov.hu/cikkek/turisztikai-ugynokseg-minden-idok-legsikeresebb-nyarat-zarta-belfoldi-turizmus", "h1": "Turisztikai \u00fcgyn\u00f6ks\u00e9g: minden id\u0151k legsikeresebb nyar\u00e1t z\u00e1rta a belf\u00f6ldi turizmus", "body": "\nMinden id\u0151k legsikeresebb nyar\u00e1t z\u00e1rta 2021-ben a belf\u00f6ldi turizmus Magyarorsz\u00e1gon - mondta Guller Zolt\u00e1n, a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja a ny\u00e1ri szezont \u00e9rt\u00e9kel\u0151 sajt\u00f3t\u00e1j\u00e9koztat\u00f3j\u00e1n p\u00e9nteken Budapesten.\u00a0Hangs\u00falyozta: a korm\u00e1ny c\u00e9lja a j\u00e1rv\u00e1ny ut\u00e1n, hogy a gazdas\u00e1gi n\u00f6veked\u00e9s el\u00e9rje az 5,5 sz\u00e1zal\u00e9kot, ennek el\u00e9r\u00e9s\u00e9ben a turisztikai \u00e1gazat szerepe kiemelt.\n\n\nHozz\u00e1tette: ny\u00e1ron a tavalyin\u00e1l 25 sz\u00e1zal\u00e9kkal t\u00f6bb, k\u00f6zel 15 milli\u00f3 vend\u00e9g\u00e9jszak\u00e1t regisztr\u00e1ltak, \u00e9s k\u00f6zel 5 milli\u00f3 vend\u00e9g, k\u00f6z\u00fcl\u00fck 1 milli\u00f3 k\u00fclf\u00f6ldi nyaralt id\u00e9n Magyarorsz\u00e1gon. Ismertet\u00e9se szerint 360 milli\u00e1rd forintot k\u00f6lt\u00f6ttek el a vend\u00e9gl\u00e1t\u00f3helyeken, ez 25 sz\u00e1zal\u00e9kos n\u00f6veked\u00e9s 2020-hoz k\u00e9pest, \u00e9s a 2019-es rekord\u00e9vin\u00e9l is 10 sz\u00e1zal\u00e9kkal magasabb. A vend\u00e9gl\u00e1t\u00e1s teljes\u00edtm\u00e9nye teh\u00e1t m\u00e1r fel\u00fclm\u00falta a j\u00e1rv\u00e1ny el\u0151ttit - mondta a vez\u00e9rigazgat\u00f3.\n\u00a0\u00a0\u00a0\u00a0A sz\u00e1ll\u00e1shelyeken az \u00f6tmilli\u00f3 turista 183 milli\u00e1rd forintot k\u00f6lt\u00f6tt el, ami 41 sz\u00e1zal\u00e9kos n\u00f6veked\u00e9s az el\u0151z\u0151 \u00e9vhez k\u00e9pest.\n\u00a0\u00a0\u00a0\u00a0\u00c9rt\u00e9kel\u00e9se szerint pozit\u00edv elmozdul\u00e1s l\u00e1tszik a beutaz\u00f3 turizmusban is: a k\u00fclf\u00f6ldiek 2,9 milli\u00f3 vend\u00e9g\u00e9jszak\u00e1t t\u00f6lt\u00f6ttek el a magyarorsz\u00e1gi sz\u00e1ll\u00e1shelyeken, ami 40 sz\u00e1zal\u00e9kkal magasabb, mint tavaly.\n\u00a0\u00a0\u00a0\u00a0A turisztikai t\u00e9rs\u00e9gek sorrendje v\u00e1ltozatlan: a legn\u00e9pszer\u0171bbek id\u00e9n is a Balaton, a M\u00e1tra-B\u00fckk \u00e9s Debrecen t\u00e9rs\u00e9ge volt - k\u00f6z\u00f6lte a vez\u00e9rigazgat\u00f3.\n\u00a0\u00a0\u00a0\u00a0Guller\u00a0Zolt\u00e1n elmondta: ny\u00e1ron a legn\u00e9pszer\u0171bbek a sz\u00e1llod\u00e1k voltak a vend\u00e9gek k\u00f6r\u00e9ben, orsz\u00e1gosan 46 sz\u00e1zal\u00e9kos volt az \u00e1tlagos kihaszn\u00e1lts\u00e1g a sz\u00e1llod\u00e1kban a tavalyi 35 sz\u00e1zal\u00e9kkal szemben.\n\u00a0\u00a0\u00a0\u00a0Kit\u00e9rt arra is, hogy a Nemzeti Turisztikai Adatszolg\u00e1ltat\u00f3 K\u00f6zpont (ntak) adatai alapj\u00e1n a forgalom mindh\u00e1rom ny\u00e1ri h\u00f3napban fel\u00fclm\u00falta az el\u0151z\u0151 \u00e9vit: j\u00faniusban 66 sz\u00e1zal\u00e9kkal, j\u00faliusban 22 sz\u00e1zal\u00e9kkal, augusztusban pedig 16 sz\u00e1zal\u00e9kkal volt magasabb a vend\u00e9g\u00e9jszak\u00e1k sz\u00e1ma. Augusztus 20-\u00e1n, a legforgalmasabb napon 220 ezer vend\u00e9g\u00e9jszak\u00e1t regisztr\u00e1ltak, Budapesten k\u00f6zel k\u00e9tmilli\u00f3an vettek r\u00e9szt a rendezv\u00e9nyeken.\n\u00a0\u00a0\u00a0\u00a0A SZ\u00c9P-k\u00e1rty\u00e1kra 89 milli\u00e1rd forintot t\u00f6lt\u00f6ttek fel a munk\u00e1ltat\u00f3k a ny\u00e1ri id\u0151szakban, az els\u0151 nyolc h\u00f3napban 244 milli\u00e1rd forintot. A felt\u00f6lt\u00e9sek el\u00e9rhetik a 360 milli\u00e1rd forintot az id\u00e9n, mindez nagym\u00e9rt\u00e9kben seg\u00edti az \u00e1gazat talpra \u00e1ll\u00e1s\u00e1t - mondta\u00a0Guller\u00a0Zolt\u00e1n. Id\u00e9n 252 milli\u00e1rd forintot k\u00f6lt\u00f6ttek az els\u0151 nyolc h\u00f3napban a k\u00e1rty\u00e1kr\u00f3l, ny\u00e1ron pedig 53 sz\u00e1zal\u00e9kkal t\u00f6bbet, 145 milli\u00e1rd forintot. A k\u00f6lt\u00e9sek \u00e9rt\u00e9ke rekordot d\u00f6ntve el\u00e9ri majd a 300 milli\u00e1rd forintot a v\u00e1rakoz\u00e1saik szerint - k\u00f6z\u00f6lte.\n\u00a0\u00a0\u00a0\u00a0Guller\u00a0Zolt\u00e1n kiemelte: a ny\u00e1rral a turizmus nem \u00e9r v\u00e9get, napr\u00f3l-napra dinamikusan emelkednek az \u0151szi el\u0151foglal\u00e1si adatok, m\u00e1r most t\u00f6bb mint 5 milli\u00f3 vend\u00e9g\u00e9jszaka van az ntak-rendszerben. Szeptemberre a tavalyin\u00e1l 25 sz\u00e1zal\u00e9kkal magasabb a megval\u00f3sult \u00e9s lefoglalt belf\u00f6ldi \u00e9jszak\u00e1k sz\u00e1ma, a k\u00fclf\u00f6ldi vend\u00e9g\u00e9jszak\u00e1k\u00e9 pedig k\u00f6zel n\u00e9gyszeres n\u00f6veked\u00e9st mutat. Id\u00e9n a 30 milli\u00f3 vend\u00e9g\u00e9jszak\u00e1t el fogja \u00e9rni az \u00e1gazat - ismertette\u00a0Guller\u00a0Zolt\u00e1n, hozz\u00e1t\u00e9ve: aki mindk\u00e9t olt\u00e1st megkapta, az korl\u00e1toz\u00e1s n\u00e9lk\u00fcl utazhat Magyarorsz\u00e1gon. Hangs\u00falyozta: a korm\u00e1ny c\u00e9lja a j\u00e1rv\u00e1ny ut\u00e1n, hogy a gazdas\u00e1gi n\u00f6veked\u00e9s el\u00e9rje az 5,5 sz\u00e1zal\u00e9kot, ennek el\u00e9r\u00e9s\u00e9ben a turisztikai \u00e1gazat szerepe kiemelt.\n\nMTI 2021. szeptember 10.\n\n"}]