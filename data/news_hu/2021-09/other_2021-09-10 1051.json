[{"date": "2021-09-10 10:51", "url": "https://koronavirus.gov.hu/cikkek/kovacs-zoltan-konzultacion-magyarorszag-megerositeset-es-migracio-elleni-vedekezest-tuztek-ki", "h1": "Kov\u00e1cs Zolt\u00e1n: a konzult\u00e1ci\u00f3n Magyarorsz\u00e1g meger\u0151s\u00edt\u00e9s\u00e9t \u00e9s a migr\u00e1ci\u00f3 elleni v\u00e9dekez\u00e9st t\u0171zt\u00e9k ki c\u00e9lul ", "body": "\nA nemzeti konzult\u00e1ci\u00f3ra v\u00e1laszol\u00f3k t\u00f6bbs\u00e9ge elutas\u00edtja a migr\u00e1nsok k\u00f6telez\u0151 sz\u00e9toszt\u00e1s\u00e1t \u00e9s helyesnek tartja a magyar korm\u00e1ny migr\u00e1ci\u00f3s politik\u00e1j\u00e1t - mondta a nemzetk\u00f6zi kommunik\u00e1ci\u00f3\u00e9rt felel\u0151s \u00e1llamtitk\u00e1r legut\u00f3bbi vide\u00f3j\u00e1ban. K\u00f6z\u00f6lte a k\u00e9t, illeg\u00e1lis migr\u00e1ci\u00f3t k\u00f6zvetetten \u00e9rint\u0151 k\u00e9rd\u00e9s k\u00f6z\u00fcl arra, amelyik Magyarorsz\u00e1g meger\u0151s\u00edt\u00e9s\u00e9t \u00e9s az illeg\u00e1lis migr\u00e1ci\u00f3 elleni v\u00e9dekez\u00e9st t\u0171zi ki c\u00e9lul a j\u00e1rv\u00e1nyt k\u00f6vet\u0151en, 96 sz\u00e1zal\u00e9k v\u00e1laszolta azt, hogy helyes a k\u00e9rd\u00e9sfeltev\u00e9s.\n\n\n\u00a0Kov\u00e1cs Zolt\u00e1n felid\u00e9zte, t\u00f6bb mint 1 milli\u00f3 400 ezren t\u00f6lt\u00f6tt\u00e9k ki a nemzeti konzult\u00e1ci\u00f3t, amelyek k\u00f6z\u00f6tt h\u00e1rom k\u00e9rd\u00e9s k\u00f6zvetlen\u00fcl, kett\u0151 pedig \u00e1tt\u00e9telesen kapcsol\u00f3dott a migr\u00e1ci\u00f3 t\u00e9mak\u00f6r\u00e9hez.\n\u00a0\u00a0\u00a0\u00a0Az \u00e1llamtitk\u00e1r kiemelte: a v\u00e1laszok \u00f6nmagukban is jelzik, hogy a magyarok \u00e1ltal\u00e1nosan osztj\u00e1k a korm\u00e1ny elm\u00falt hat \u00e9vben folytatott migr\u00e1ci\u00f3s politik\u00e1j\u00e1t, az eur\u00f3pai hat\u00e1rok megv\u00e9d\u00e9s\u00e9nek k\u00e9rd\u00e9s\u00e9ben elfoglalt \u00e1ll\u00e1spontj\u00e1t.\n\u00a0\u00a0\u00a0\u00a0Kov\u00e1cs Zolt\u00e1n elmondta, a v\u00e1laszad\u00f3k 99 sz\u00e1zal\u00e9ka, 1 388 227 ember \u00e9rtett egyet azzal, hogy Magyarorsz\u00e1g korm\u00e1nya nem t\u00e1mogatja a migr\u00e1nsok k\u00f6telez\u0151 sz\u00e9toszt\u00e1s\u00e1t. \"Ez egy meggy\u0151z\u0151 ellenszavazat\" - \u00e9rt\u00e9kelt.\n\u00a0\u00a0\u00a0\u00a0Ismertet\u00e9se szerint a j\u00e1rv\u00e1ny\u00fcgyi migr\u00e1nsstoppal kapcsolatban a v\u00e1laszad\u00f3k 98 sz\u00e1zal\u00e9ka, 1 380 910 ember gondolta azt, hogy nem szabad engedni, hogy j\u00e1rv\u00e1nyhelyzetben az illeg\u00e1lis migr\u00e1ci\u00f3 tov\u00e1bb s\u00falyosb\u00edtsa a v\u00edrus terjed\u00e9s\u00e9t vagy hozz\u00e1j\u00e1ruljon ahhoz.\u00a0\u00a0\n\u00a0\u00a0\u00a0\u00a0A Soros-szervezetek illeg\u00e1lis migr\u00e1ci\u00f3t seg\u00edt\u0151 tev\u00e9kenys\u00e9g\u00e9vel kapcsolatban 98 sz\u00e1zal\u00e9k - 1 381 864 v\u00e1laszad\u00f3 - mondta, hogy ezt meg kell akad\u00e1lyozni - ismertette a konzult\u00e1ci\u00f3 eredm\u00e9ny\u00e9t az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette: a k\u00e9t, illeg\u00e1lis migr\u00e1ci\u00f3t k\u00f6zvetetten \u00e9rint\u0151 k\u00e9rd\u00e9s k\u00f6z\u00fcl arra, amelyik Magyarorsz\u00e1g meger\u0151s\u00edt\u00e9s\u00e9t \u00e9s az illeg\u00e1lis migr\u00e1ci\u00f3 elleni v\u00e9dekez\u00e9st t\u0171zi ki c\u00e9lul a j\u00e1rv\u00e1nyt k\u00f6vet\u0151en, 96 sz\u00e1zal\u00e9k - 1 343 848 ember - v\u00e1laszolta azt, hogy helyes a k\u00e9rd\u00e9sfeltev\u00e9s, a korm\u00e1ny gondolata.\n\u00a0\u00a0\u00a0\u00a0Azzal pedig, hogy kell-e v\u00e1llalnunk a vit\u00e1kat Br\u00fcsszellel, amikor a fenti k\u00e9rd\u00e9sekkel, illetve m\u00e1s t\u00e9m\u00e1kkal kapcsolatban a magyar \u00e1ll\u00e1spontot, a magyar emberek v\u00e9lem\u00e9ny\u00e9t meg akarjuk v\u00e9deni, 98 sz\u00e1zal\u00e9k \u00e9rtett egyet. Ez azt jelenti, hogy 1 371 974 v\u00e1laszad\u00f3 helyeselte, illetve \u00e9rtett egyet a k\u00e9rd\u00e9sfeltev\u00e9ssel - mondta a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r.\nMTI 2021. szeptember 10.\n\u00a0\n\n"}]