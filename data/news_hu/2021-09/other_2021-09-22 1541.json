[{"date": "2021-09-22 15:41", "url": "https://koronavirus.gov.hu/cikkek/szijjarto-valsagok-idejen-kulonosen-fontos-gyermeket-nevelo-csaladok-vedelme", "h1": "Szijj\u00e1rt\u00f3: v\u00e1ls\u00e1gok idej\u00e9n k\u00fcl\u00f6n\u00f6sen fontos a gyermeket nevel\u0151 csal\u00e1dok v\u00e9delme", "body": "\nA vil\u00e1gnak az elm\u00falt id\u0151szakban sz\u00e1mos v\u00e1ls\u00e1ghelyzettel kellett szemben\u00e9znie, amelyek sor\u00e1n a legkiszolg\u00e1ltatottabb csoportok komoly vesz\u00e9lyeknek vannak kit\u00e9ve, ez\u00e9rt napjainkban k\u00fcl\u00f6n\u00f6sen fontos a gyermeket nevel\u0151 csal\u00e1dok v\u00e9delme - hangs\u00falyozta Szijj\u00e1rt\u00f3 P\u00e9ter szerd\u00e1n New Yorkban.\n\n\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint Szijj\u00e1rt\u00f3 P\u00e9ter a Gyermekek elleni er\u0151szak v\u00e1ls\u00e1g idej\u00e9n c\u00edm\u0171 konferenci\u00e1n fog felsz\u00f3lalni a nap folyam\u00e1n az ENSZ 76. k\u00f6zgy\u0171l\u00e9s\u00e9nek keret\u00e9ben.\n\u00a0\u00a0\u00a0\u00a0Szijj\u00e1rt\u00f3 P\u00e9ter ennek kapcs\u00e1n kijelentette, hogy a koronav\u00edrus-j\u00e1rv\u00e1ny gazdas\u00e1gi kr\u00edzist eredm\u00e9nyezett, ez\u00e9rt k\u00fcl\u00f6n\u00f6sen fontos a gyermeket nevel\u0151 csal\u00e1dok t\u00e1mogat\u00e1sa, hiszen a sz\u00fcl\u0151knek kett\u0151s terhet kell viselni\u00fck, ugyanis egyr\u00e9szt dolgozniuk kell, m\u00e1sr\u00e9szt az \u00f3vod\u00e1k, iskol\u00e1k bez\u00e1r\u00e1sa miatt a gyerekekr\u0151l is gondoskodniuk kell napk\u00f6zben.\n\u00a0\u00a0\u00a0\u00a0Kiemelte: Magyarorsz\u00e1g ebb\u0151l a szempontb\u00f3l j\u00f3 p\u00e9ld\u00e1t mutat, mivel ha a gazdas\u00e1gi n\u00f6veked\u00e9s \u00fcteme az \u00e9v v\u00e9g\u00e9re el\u00e9ri az 5,5 sz\u00e1zal\u00e9kot, akkor az \u00e1llam visszafizeti a gyermeket nevel\u0151 csal\u00e1doknak a 2021-ben befizetett szem\u00e9lyi j\u00f6vedelemad\u00f3jukat.\n\u00a0\u00a0\u00a0\u00a0Emellett a vil\u00e1gj\u00e1rv\u00e1ny m\u00e1sik fontos k\u00f6vetkezm\u00e9nye, hogy az \u00e9let egy jelent\u0151s r\u00e9sze a virtu\u00e1lis t\u00e9rbe szorult vissza, \u00edgy rengeteg tapasztalatlan felhaszn\u00e1l\u00f3 l\u00e9pett fel az internetre, akik k\u00f6nny\u0171 pr\u00e9d\u00e1t jelentenek a kiberb\u0171n\u00f6z\u0151k sz\u00e1m\u00e1ra - mutatott r\u00e1 a t\u00e1rcavezet\u0151. Majd hozz\u00e1tette, a gazdas\u00e1gi b\u0171n\u00f6z\u0151k mellett a sz\u00e9ls\u0151s\u00e9ges ideol\u00f3gi\u00e1kt\u00f3l \u00e9s a szexu\u00e1lis propagand\u00e1t\u00f3l is meg kell \u00f3vni a kiskor\u00faakat. Ehhez pedig szerinte glob\u00e1lis szint\u0171 szab\u00e1lyoz\u00e1sra lenne sz\u00fcks\u00e9g.\n\u00a0\u00a0\u00a0\u00a0Az egyesek \u00e1ltal b\u00edr\u00e1lt magyar gyermekv\u00e9delmi t\u00f6rv\u00e9nnyel kapcsolatban Szijj\u00e1rt\u00f3 P\u00e9ter arr\u00f3l sz\u00e1molt be, hogy tal\u00e1lkoz\u00f3i sor\u00e1n a jogszab\u00e1lyhoz sokan gratul\u00e1ltak, m\u00e9g ha ezt nem is merik nyilv\u00e1nosan megtenni, tartva a politikai t\u00e1mad\u00e1sokt\u00f3l.\n\u00a0\u00a0\u00a0\u00a0V\u00e9gezet\u00fcl lesz\u00f6gezte: azt senki nem vitatja, hogy a sz\u00fcl\u0151k ismerik legjobban a gyermekeiket, s az olyan \u00e9rz\u00e9keny k\u00e9rd\u00e9sekben, mint a szexu\u00e1lis orient\u00e1ci\u00f3val kapcsolatos nevel\u00e9s, eg\u00e9szen biztos, hogy \u0151k tudj\u00e1k legjobban elmagyar\u00e1zni azt, amit ilyenkor el kell, ahogy \u0151k tudj\u00e1k azt is, hogy mikor van ennek itt az ideje.\n\u00a0\u00a0\u00a0\u00a0\"Enn\u00e9l fogva senki nem vitathatja, hogy a sz\u00fcl\u0151k kiz\u00e1r\u00f3lagos joga kell legyen a gyermekek nevel\u00e9se a szexu\u00e1lis orient\u00e1ci\u00f3 szempontj\u00e1b\u00f3l\" - fogalmazott.\n\nMTI 2021. szeptember 22.\n\n"}]