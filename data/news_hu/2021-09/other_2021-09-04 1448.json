[{"date": "2021-09-04 14:48", "url": "https://koronavirus.gov.hu/cikkek/orban-balazs-az-oltas-mukodik-magyarorszag-mukodik", "h1": "Orb\u00e1n Bal\u00e1zs: az olt\u00e1s m\u0171k\u00f6dik, Magyarorsz\u00e1g m\u0171k\u00f6dik", "body": "\nA koronav\u00edrus elleni olt\u00e1s m\u0171k\u00f6dik, Magyarorsz\u00e1g m\u0171k\u00f6dik - mondta a Minisztereln\u00f6ks\u00e9g parlamenti \u00e9s strat\u00e9giai \u00fcgyek\u00e9rt felel\u0151s \u00e1llamtitk\u00e1ra szombaton a Somogy megyei K\u00f6tcs\u00e9n, a Polg\u00e1ri Magyarorsz\u00e1g\u00e9rt Alap\u00edtv\u00e1ny Polg\u00e1ri Piknik elnevez\u00e9s\u0171 rendezv\u00e9nye el\u0151tt \u00fajs\u00e1g\u00edr\u00f3knak.\n\nOrb\u00e1n Bal\u00e1zs\u00a0az esem\u00e9nynek helyet ad\u00f3 Dobozy K\u00fari\u00e1n\u00e1l hozz\u00e1tette: tov\u00e1bbra sem terveznek j\u00e1rv\u00e1ny\u00fcgyi korl\u00e1toz\u00e1sokat, \"mert nem azok, hanem az olt\u00e1s a megold\u00e1s\", \u00e9s mindenkit arra b\u00e1tor\u00edtanak, hogy oltassa be mag\u00e1t.\nAz \u00e1llamtitk\u00e1r kijelentette: Magyarorsz\u00e1g biztos pont a jelenlegi, bizonytalan vil\u00e1gban.\nOrb\u00e1n Bal\u00e1zs\u00a0elmondta: a k\u00f6tcsei tal\u00e1lkoz\u00f3n Orb\u00e1n Viktor minisztereln\u00f6k hosszan besz\u00e9l majd t\u00e1gabb kitekint\u00e9s\u0171, nemzetk\u00f6zi k\u00e9rd\u00e9sekr\u0151l.\nHozz\u00e1tette: helyzet\u00e9rt\u00e9kel\u00e9s\u00fck szerint Magyarorsz\u00e1g a v\u00e9d\u0151olt\u00e1soknak k\u00f6sz\u00f6nhet\u0151en m\u0171k\u00f6dik, egy\u00e9bk\u00e9nt egy bizonytalan - egyesek szerint vil\u00e1grend n\u00e9lk\u00fcli - vil\u00e1gba \u00e9rkezt\u00fcnk. A n\u00e9pv\u00e1ndorl\u00e1sok \u00e9s j\u00e1rv\u00e1nyok kor\u00e1ban vagyunk, \u00e9s minden orsz\u00e1got fel kell k\u00e9sz\u00edteni ennek a kezel\u00e9s\u00e9re - k\u00f6z\u00f6lte.\n\n\"Azon dolgozunk, hogy Magyarorsz\u00e1g sikeres legyen, amely j\u00f3l tudja a kih\u00edv\u00e1sokat kezelni\" - fogalmazott.\nAz \u00e1llamtitk\u00e1r elmondta, hogy a minisztereln\u00f6k az Eur\u00f3pai Uni\u00f3r\u00f3l is besz\u00e9l majd. \"Azt gondolom, hogy az EU a leg\u00e9lhet\u0151bb, legjobb keret Magyarorsz\u00e1g sz\u00e1m\u00e1ra az elm\u00falt sz\u00e1z \u00e9vben, abban vagyunk \u00e9rdekeltek, hogy az uni\u00f3 egyben maradjon\" - h\u00fazta al\u00e1.\nOrb\u00e1n Bal\u00e1zs\u00a0megjegyezte, sz\u00e1mos kih\u00edv\u00e1s \u00e1ll a k\u00f6z\u00f6ss\u00e9g el\u0151tt: ad\u00f3ss\u00e1gv\u00e1ls\u00e1g, versenyk\u00e9pess\u00e9gi probl\u00e9m\u00e1k, \u00e9s az, hogy \"nem tudjuk \u00e9rv\u00e9nyes\u00edteni az akaratunkat a vil\u00e1gban\". Azt mondta, hogy k\u00fczdeni kell az EU egyben marad\u00e1s\u00e1\u00e9rt, de nem mindenki gondolja \u00edgy; a \"br\u00fcsszeli b\u00fcrokrat\u00e1k \u00e9s baloldali, liber\u00e1lis politikai csoportok ebben a neh\u00e9z helyzetben is olyan, sz\u00e9ls\u0151s\u00e9ges ideol\u00f3giai k\u00e9rd\u00e9seket er\u0151ltetnek\", mint a migr\u00e1ci\u00f3 \u00fcgye \u00e9s a genderideol\u00f3gia.\nHozz\u00e1f\u0171zte: Afganiszt\u00e1n kapcs\u00e1n \u00fajra el\u0151ker\u00fclt a kv\u00f3t\u00e1k k\u00e9rd\u00e9se, \u00e9s \u00fagy t\u0171nik, hogy \"Br\u00fcsszelben a genderlobbi fontosabb, mint a gyermekeink v\u00e9delme\".\n\nA harmadik k\u00e9rd\u00e9s az, hogy hogyan k\u00fczdj\u00fcnk a kl\u00edmav\u00e1ltoz\u00e1s ellen. Br\u00fcsszelben a kl\u00edmav\u00e1ltoz\u00e1st okoz\u00f3k helyett az egyszer\u0171 eur\u00f3pai \u00e1llampolg\u00e1rokkal akarj\u00e1k megfizettetni ennek az \u00e1r\u00e1t - k\u00f6z\u00f6lte.\nOrb\u00e1n Bal\u00e1zs\u00a0kiemelte, hogy az elm\u00falt t\u00edz \u00e9v politik\u00e1ja sikert hozott: mind a korm\u00e1ny csal\u00e1dt\u00e1mogat\u00e1si, mind az ad\u00f3cs\u00f6kkent\u00e9si politik\u00e1ja, a seg\u00e9ly helyett munka elve, a nemzeti identit\u00e1s v\u00e9delme, a nemzeti \u00e9rdekek\u00e9rt val\u00f3 kem\u00e9ny ki\u00e1ll\u00e1s meger\u0151s\u00edtette Magyarorsz\u00e1got.\n2022-ben lehet v\u00e1lasztani, hogy ez a politika folytat\u00f3djon, vagy oda menj\u00fcnk vissza, ahol 2010 el\u0151tt voltunk - mondta, hozz\u00e1t\u00e9ve: \"a baloldal vezet\u0151je, Gyurcs\u00e1ny Ferenc aj\u00e1nlata az, hogy jussunk vissza a 2010 el\u0151tti korszakba\".\n\"Mi arra szeretn\u00e9nk b\u00e1tor\u00edtani a magyar \u00e1llampolg\u00e1rokat, hogy tartsanak ki az elm\u00falt t\u00edz \u00e9v politik\u00e1ja mellett\" - k\u00f6z\u00f6lte az \u00e1llamtitk\u00e1r.\n\nMTI\n\n"}]