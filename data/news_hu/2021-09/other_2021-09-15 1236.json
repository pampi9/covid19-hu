[{"date": "2021-09-15 12:36", "url": "https://koronavirus.gov.hu/cikkek/orban-kozep-europai-gazdasagi-terseg-gyorsabban-jon-ki-valsagbol", "h1": "Orb\u00e1n: a k\u00f6z\u00e9p-eur\u00f3pai gazdas\u00e1gi t\u00e9rs\u00e9g gyorsabban j\u00f6n ki a v\u00e1ls\u00e1gb\u00f3l", "body": "\nA k\u00f6z\u00e9p-eur\u00f3pai gazdas\u00e1gi t\u00e9rs\u00e9g - benne Szlov\u00e9nia \u00e9s Magyarorsz\u00e1g - gyorsabban j\u00f6n ki a v\u00e1ls\u00e1gb\u00f3l, mert kitartottak, nem \u00e9p\u00edtett\u00e9k le a kapacit\u00e1sokat, tavaly is fejlesztettek \u00e9s munk\u00e1ban maradtak az emberek - mondta Orb\u00e1n Viktor minisztereln\u00f6k szerd\u00e1n a szlov\u00e9niai Celj\u00e9ben.\n\n\nA korm\u00e1nyf\u0151 az 53. MOS Nemzetk\u00f6zi Kisiparos \u00e9s V\u00e1llalkoz\u00f3i V\u00e1s\u00e1r megnyit\u00f3j\u00e1n tartott besz\u00e9d\u00e9ben kiemelte: mindezt a legjobbkor tett\u00e9k, egy \u00faj korszak k\u00fcsz\u00f6b\u00e9n, amelynek mindk\u00e9t orsz\u00e1g, Szlov\u00e9nia \u00e9s Magyarorsz\u00e1g is nyertese lehet. Magyarorsz\u00e1g k\u00e9szen \u00e1ll a gy\u00fcm\u00f6lcs\u00f6z\u0151 egy\u00fcttm\u0171k\u00f6d\u00e9s folytat\u00e1s\u00e1ra - jelentette ki. Megjegyezte: a v\u00e1s\u00e1ron Magyarorsz\u00e1g 525 n\u00e9gyzetm\u00e9teren \u00e1ll\u00edt ki, itt van 26 magyar c\u00e9g.\n\u00a0\u00a0\u00a0\u00a0A minisztereln\u00f6k hangs\u00falyozta: a magyarok \u00e9s a szlov\u00e9nok t\u00f6rt\u00e9net\u00fck leghat\u00e9konyabb egy\u00fcttm\u0171k\u00f6d\u00e9s\u00e9t hozt\u00e1k l\u00e9tre. \"Szlov\u00e9ni\u00e1ra mindig mint egy hozz\u00e1nk hasonl\u00f3 k\u00f6z\u00e9p-eur\u00f3pai orsz\u00e1gra tekintett\u00fcnk\", \u00e9s ha egy\u00fcttm\u0171k\u00f6d\u00fcnk, ha egyes\u00edtj\u00fck az er\u0151inket, akkor mind a k\u00e9t orsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 fog tartozni a t\u00f6bbi k\u00f6z\u00e9p-eur\u00f3pai orsz\u00e1ggal egyetemben.\n\u00a0\u00a0\u00a0\u00a0Orb\u00e1n Viktor kifejtette: \u00faj vil\u00e1ggazdas\u00e1gi korszak kezdet\u00e9n vagyunk, \"a vil\u00e1gj\u00e1rv\u00e1ny felforgatta az \u00e9let\u00fcnket, nemcsak eg\u00e9szs\u00e9g\u00fcgyi, hanem s\u00falyos gazdas\u00e1gi v\u00e1ls\u00e1got is okozott\". A tavalyi \u00e9v a vil\u00e1ggazdas\u00e1g \"fekete \u00e9ve\" volt, glob\u00e1lisan 114 milli\u00f3 ember elvesztette az \u00e1ll\u00e1s\u00e1t, 42 sz\u00e1zal\u00e9kkal estek vissza a beruh\u00e1z\u00e1sok \u00e9s a vil\u00e1gkereskedelem volumene t\u00f6bb mint 5 sz\u00e1zal\u00e9kkal cs\u00f6kkent. Hozz\u00e1tette: gy\u00e1rak sz\u00e1zait bez\u00e1rt\u00e1k, nagy \u00e9s er\u0151s nemzetk\u00f6zi v\u00e1llalatok kapacit\u00e1s-le\u00e9p\u00edt\u00e9sre k\u00e9nyszer\u00fcltek, sok nemzetk\u00f6zi c\u00e9g dr\u00e1maian visszafogta tev\u00e9kenys\u00e9g\u00e9t, vagyis a vil\u00e1ggazdas\u00e1g minden szegmens\u00e9ben alapvet\u0151en alakultak, alakulnak \u00e1t az er\u0151viszonyok.\n\u00a0\u00a0\u00a0\u00a0\u00dagy v\u00e9lte, az id\u00e9n megkezd\u0151d\u00f6tt \u00faj vil\u00e1ggazdas\u00e1gi korszak rendk\u00edv\u00fcl \u00e9les versennyel indul, amely a termel\u00e9si kapacit\u00e1sok vil\u00e1gszint\u0171 \u00fajraeloszt\u00e1s\u00e1r\u00f3l sz\u00f3l. A gy\u00e1rakat ugyanis nem ott ind\u00edtj\u00e1k \u00fajra, ahol bez\u00e1rt\u00e1k \u0151ket, a kapacit\u00e1sok nem automatikusan ott \u00e9p\u00fclnek \u00fajra, ahol kor\u00e1bban voltak - mutatott r\u00e1.\n\u00a0\u00a0\u00a0\u00a0A korm\u00e1nyf\u0151 kiemelte: a befektet\u0151k \u00faj, nagyobb sikerrel kecsegtet\u0151 helysz\u00edneket keresnek, \u00e9s Magyarorsz\u00e1g benevezett ebbe a versenybe. Azok az orsz\u00e1gok \u00e9s t\u00e9rs\u00e9gek indulnak j\u00f3 es\u00e9llyel, amelyek kitartottak a v\u00e1ls\u00e1g alatt, volt strat\u00e9gi\u00e1juk, nem \u00e9p\u00edtett\u00e9k le a kapacit\u00e1sokat, tavaly is fejlesztettek, \u00e9s amely orsz\u00e1gokban munk\u00e1ban maradtak az emberek - magyar\u00e1zta. Hozz\u00e1f\u0171zte: a k\u00f6z\u00e9p-eur\u00f3pai gazdas\u00e1gi t\u00e9rs\u00e9g - benne Szlov\u00e9nia \u00e9s Magyarorsz\u00e1g - ilyen hely.\n\u00a0\u00a0\u00a0\u00a0Arr\u00f3l is besz\u00e9lt, hogy a magyarok sz\u00e1m\u00e1ra Szlov\u00e9nia sohasem a Nyugat-Balk\u00e1nhoz tartozott, a magyar gondolkod\u00e1sban ugyanis l\u00e9tezik egy nagy k\u00f6z\u00e9p-eur\u00f3pai gazdas\u00e1gi t\u00e9r, amely \"a lengyel tengerpartt\u00f3l h\u00faz\u00f3dik le ide az Adri\u00e1ig, egy kult\u00fark\u00f6r, egy gazdas\u00e1gi t\u00e9rs\u00e9g, egy nagy k\u00f6z\u00e9p-eur\u00f3pai gazdas\u00e1gi t\u00e9rs\u00e9g, amely az igazi h\u00e1torsz\u00e1g\u00e1t \u00e9s biztons\u00e1g\u00e1t adja azoknak az orsz\u00e1goknak\", amelyek itt vannak. Ez\u00e9rt \"mi Szlov\u00e9ni\u00e1ra mindig, mint egy hozz\u00e1nk hasonl\u00f3 k\u00f6z\u00e9p-eur\u00f3pai orsz\u00e1gra tekintett\u00fcnk\" \u00e9s ha egy\u00fcttm\u0171k\u00f6d\u00fcnk, ha egyes\u00edtj\u00fck az er\u0151inket, akkor mind a k\u00e9t orsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 fog tartozni a t\u00f6bbi k\u00f6z\u00e9p-eur\u00f3pai orsz\u00e1ggal egyetemben - mondta.\n\u00a0\u00a0\u00a0\u00a0K\u00f6z\u00f6lte: Szlov\u00e9nia els\u0151 f\u00e9l\u00e9vi gazdas\u00e1gi sz\u00e1mai ezt vil\u00e1gosan bizony\u00edtj\u00e1k. Janez Jansa minisztereln\u00f6k \u00e9s korm\u00e1nya megteremtette a felt\u00e9teleit annak, hogy Szlov\u00e9nia \"fantasztikus sebess\u00e9ggel t\u00e9rhessen vissza a kor\u00e1bbi gazdas\u00e1gi teljes\u00edtm\u00e9ny\u00e9nek sz\u00ednvonal\u00e1hoz\" - fogalmazott.\n\u00a0\u00a0\u00a0\u00a0Orb\u00e1n Viktor kit\u00e9rt arra, hogy az elm\u00falt \u00e9vekben a k\u00e9t orsz\u00e1g egy\u00fcttm\u0171k\u00f6d\u00e9se \u00faj dimenzi\u00f3ba ker\u00fclt. Mi\u00f3ta Janez Jansa vezeti Szlov\u00e9ni\u00e1t, \"a szlov\u00e9n-magyar kapcsolatok visszat\u00e9rtek a k\u00f6lcs\u00f6n\u00f6s tisztelet talaj\u00e1ra, \u00e9s ebb\u0151l mind a k\u00e9t nemzet sokat profit\u00e1l\" - mondta.\n\u00a0\u00a0\u00a0\u00a0\u00dagy l\u00e1tja, az id\u00e9n minden bizonnyal megd\u0151l a k\u00e9toldal\u00fa kereskedelmi forgalom rekordja, a valaha volt legnagyobb kereskedelmi volument fogj\u00e1k el\u00e9rni. A j\u00f6v\u0151 \u00e9v k\u00f6zep\u00e9t\u0151l m\u0171k\u00f6dik a villamosenergia-h\u00e1l\u00f3zatok \u00f6sszek\u00f6ttet\u00e9se, k\u00f6z\u00f6s alapot hoztak l\u00e9tre a hat\u00e1rmenti t\u00e9rs\u00e9gek fejleszt\u00e9s\u00e9re, nemzetk\u00f6zi tesztfolyos\u00f3t \u00e9p\u00edtenek az \u00f6nvezet\u0151 aut\u00f3k tesztel\u00e9s\u00e9re, Magyarorsz\u00e1g k\u00e9szen \u00e1ll a g\u00e1zvezet\u00e9k-h\u00e1l\u00f3zatok \u00f6sszek\u00f6t\u00e9s\u00e9re, a legnagyobb magyar v\u00e1llalatok pedig megjelentek a szlov\u00e9n gazdas\u00e1gban, a bankrendszerben \u00e9s az \u00fczemanyagell\u00e1t\u00e1sban is - k\u00f6z\u00f6lte.\n\u00a0\u00a0\u00a0\u00a0A korm\u00e1nyf\u0151 hangs\u00falyozta: a magyar-szlov\u00e9n kereskedelmi m\u00e9rleg Szlov\u00e9ni\u00e1nak pozit\u00edv, a k\u00e9t orsz\u00e1g k\u00f6z\u00f6tti kereskedelemben Szlov\u00e9nia nyer. De a volumenn\u00f6veked\u00e9s j\u00f3 Magyarorsz\u00e1gnak is, ez\u00e9rt m\u00e9g egy ilyen m\u00e9rleg mellett is Magyarorsz\u00e1g \u00e9rdekelt a kereskedelmi volumen n\u00f6vel\u00e9s\u00e9ben - mutatott r\u00e1.\n\u00a0\u00a0\u00a0\u00a0Megjegyezte: 46 szlov\u00e9n c\u00e9g m\u0171k\u00f6dik Magyarorsz\u00e1gon, v\u00e1rj\u00e1k a t\u00f6bbit is.\n\nMTI 2021. szeptember 15.\n\n"}]