[{"date": "2021-09-03 13:35", "url": "https://koronavirus.gov.hu/cikkek/itm-kiskereskedelmi-forgalom-kezd-visszaterni-jarvany-elotti-szintekre", "h1": "ITM: a kiskereskedelmi forgalom kezd visszat\u00e9rni a j\u00e1rv\u00e1ny el\u0151tti szintekre", "body": "\nA koronav\u00edrus-j\u00e1rv\u00e1ny ut\u00e1ni le\u00e1ll\u00e1sokat k\u00f6vet\u0151en most m\u00e1r l\u00e1tszik, hogy kezd mag\u00e1hoz t\u00e9rni a magyarorsz\u00e1gi kiskereskedelem, amelynek forgalma j\u00faliusban 3 sz\u00e1zal\u00e9kkal n\u00f6vekedett a m\u00falt \u00e9v hasonl\u00f3 id\u0151szak\u00e1hoz k\u00e9pest - mondta az Innov\u00e1ci\u00f3s \u00e9s Technol\u00f3giai Miniszt\u00e9rium kereskedelempolitikai \u00e9s fogyaszt\u00f3v\u00e9delmi \u00e1llamtitk\u00e1ra p\u00e9nteken Nagykanizs\u00e1n.\n\n\nCseresny\u00e9s P\u00e9ter elmondta: a magyar gazdas\u00e1gpolitikai int\u00e9zked\u00e9seknek is k\u00f6sz\u00f6nhet\u0151, hogy a kereskedelmi forgalom kezd visszat\u00e9rni a j\u00e1rv\u00e1ny el\u0151tti szintekre. Az 1990 \u00f3ta legmagasabb, 4,7 milli\u00f3s foglalkoztatotts\u00e1gnak, a 400 ezer forintot meghalad\u00f3 \u00e1tlagb\u00e9rnek \u00e9s a jelent\u0151sen megemelt minim\u00e1lb\u00e9rnek k\u00f6sz\u00f6nhet\u0151en az embereknek van p\u00e9nze arra, hogy saj\u00e1t magukra k\u00f6lts\u00e9k - fogalmazott az \u00e1llamtitk\u00e1r.\u00a0\u00a0\u00a0\u00a0\nFelid\u00e9zte, hogy j\u00faliusban 3 sz\u00e1zal\u00e9kkal n\u0151tt a magyarorsz\u00e1gi kiskereskedelmi \u00fczletek forgalma, ezen bel\u00fcl az \u00e9lelmiszer\u00fczletek\u00e9 3,7, a nem \u00e9lelmiszereket forgalmaz\u00f3 boltok\u00e9 2,6 sz\u00e1zal\u00e9kkal volt magasabb az el\u0151z\u0151 \u00e9vhez k\u00e9pest. A 2021 els\u0151 h\u00e9t h\u00f3napj\u00e1ban m\u00e9rt adatok szerint az el\u0151z\u0151 \u00e9v hasonl\u00f3 id\u0151szak\u00e1hoz k\u00e9pest 2,1 sz\u00e1zal\u00e9kkal emelkedett a kereskedelem forgalma.\nCseresny\u00e9s P\u00e9ter jelezte tov\u00e1bb\u00e1: a b\u00fator- \u00e9s a m\u0171szaki \u00fczletek forgalma egyel\u0151re elmarad a kor\u00e1bbi adatokt\u00f3l, ugyanakkor az \u00fczemanyagok\u00e9 - amelyek elad\u00e1sa\u00a0\u00a02019-r\u0151l a m\u00falt \u00e9vre jelent\u0151sen visszaesett - tavalyhoz k\u00e9pest nagyobb b\u0151v\u00fcl\u00e9st utat. Ha m\u00e9g nem is olyan dinamikusan, mint kor\u00e1bban 80 h\u00f3napon \u00e1t - amikor \u00e9vente 5-8 sz\u00e1zal\u00e9kkal emelkedett a kiskereskedelmi forgalom -, a mostani tavasszal feloldott korl\u00e1toz\u00e1sok ut\u00e1n \u00fajb\u00f3l fellend\u00fcl\u0151ben van az \u00fczletek forgalma. Ha a j\u00e1rv\u00e1ny negyedik hull\u00e1ma nem lesz olyan m\u00e9rt\u00e9k\u0171, mint att\u00f3l sokan f\u00e9lnek, akkor a kereskedelem b\u0151v\u00fcl\u00e9se tov\u00e1bb folytat\u00f3dhat \u00e9s a dinamik\u00e1ja is vissza\u00e1llhat a 2019 el\u0151tti szintre - v\u00e9lekedett az ITM \u00e1llamtitk\u00e1ra, aki kit\u00e9rt arra is, hogy j\u00faliusban t\u00f6bb mint 1200 milli\u00e1rd forint volt a kiskereskedelmi forgalom.\nCseresny\u00e9s P\u00e9ter \u00fagy fogalmazott: a munkahelyteremt\u00e9sek, a csal\u00e1dpolitikai int\u00e9zked\u00e9sek \u00e9s az ad\u00f3cs\u00f6kkent\u00e9sek seg\u00edtik a hazai kereskedelem forgalm\u00e1nak n\u00f6veked\u00e9s\u00e9t, de arra is sz\u00fcks\u00e9g van, hogy az oltakoz\u00e1si hajland\u00f3s\u00e1g is n\u00f6vekedjen. Ez lehet\u0151v\u00e9 teszi a nagyobb m\u00e9rt\u00e9k\u0171 gazdas\u00e1gi fejl\u0151d\u00e9st is, hiszen a magyar gazdas\u00e1g folyamatos n\u00f6veked\u00e9s\u00e9vel az emberek anyagi biztons\u00e1ga is megteremthet\u0151.\n\n"}]