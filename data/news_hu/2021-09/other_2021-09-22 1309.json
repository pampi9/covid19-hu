[{"date": "2021-09-22 13:09", "url": "https://koronavirus.gov.hu/cikkek/gyorgy-laszlo-oktober-elsejetol-palyazhatnak-vallalkozasok-munkavallaloik-tovabbkepzesere", "h1": "Gy\u00f6rgy L\u00e1szl\u00f3: okt\u00f3ber elsej\u00e9t\u0151l p\u00e1ly\u00e1zhatnak a v\u00e1llalkoz\u00e1sok munkav\u00e1llal\u00f3ik tov\u00e1bbk\u00e9pz\u00e9s\u00e9re", "body": "\nOkt\u00f3ber elsej\u00e9t\u0151l p\u00e1ly\u00e1zhatnak a v\u00e1llalkoz\u00e1sok munkav\u00e1llal\u00f3ik tov\u00e1bbk\u00e9pz\u00e9s\u00e9re a v\u00e1llalati bels\u0151 k\u00e9pz\u00e9si programban - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra szerd\u00e1n, a kis- \u00e9s k\u00f6z\u00e9pv\u00e1llalkoz\u00e1sokat seg\u00edt\u0151 orsz\u00e1gos szakmai roadshow kecskem\u00e9ti \u00e1llom\u00e1s\u00e1n.\n\n\nGy\u00f6rgy L\u00e1szl\u00f3 a B\u00e1cs-Kiskun Megyei Kereskedelmi \u00e9s Iparkamara sz\u00e9kh\u00e1z\u00e1ban tartott esem\u00e9nyen elmondta: a gazdas\u00e1g \u00fajraind\u00edt\u00e1sa sor\u00e1n meghirdett\u00e9k a 70 milli\u00e1rd forintos v\u00e1llalati bels\u0151 k\u00e9pz\u00e9si programot, okt\u00f3ber elsej\u00e9t\u0151l az els\u0151 15 milli\u00e1rd forintos keretre lehet p\u00e1ly\u00e1zni.\n\u00a0\u00a0\u00a0\u00a0Kifejtette: csaknem f\u00e9lmilli\u00f3 forintot is kaphat egy munk\u00e1ltat\u00f3 egy-egy munkav\u00e1llal\u00f3ja ut\u00e1n, ennek k\u00e9t felt\u00e9tele van. Az egyik, hogy a v\u00e1llalkoz\u00f3k tov\u00e1bb foglalkoztass\u00e1k a munkav\u00e1llal\u00f3ikat legal\u00e1bb egy \u00e9vvel. A m\u00e1sik, hogy a minim\u00e1lb\u00e9r n\u00f6veked\u00e9si \u00fctem\u00e9n\u00e9l gyorsabb \u00fctemben emelj\u00e9k dolgoz\u00f3ik b\u00e9r\u00e9t. A k\u00e9t felt\u00e9tel teljes\u00fcl\u00e9se eset\u00e9n nem kell visszafizetni a t\u00e1mogat\u00e1st.\n\u00a0\u00a0\u00a0\u00a0A kevesebb mint \u00f6tven munkav\u00e1llal\u00f3t foglalkoztat\u00f3 v\u00e1llalkoz\u00e1sok 70 sz\u00e1zal\u00e9kos. a k\u00f6zepes m\u00e9ret\u0171 v\u00e1llalkoz\u00e1sok 60 sz\u00e1zal\u00e9kos, m\u00edg a nagyok 50 sz\u00e1zal\u00e9kos t\u00e1mogat\u00e1si intenzit\u00e1s mellett vehetik ig\u00e9nybe a k\u00e9pz\u00e9si t\u00e1mogat\u00e1st.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy a technol\u00f3gia robban\u00e1sszer\u0171 v\u00e1ltoz\u00e1sa \u00fajabb k\u00e9pess\u00e9geket k\u00f6vetel meg a munkav\u00e1llal\u00f3kt\u00f3l, ez\u00e9rt a c\u00e9l az, hogy a magyarokat felk\u00e9sz\u00edts\u00e9k a v\u00e1ltoz\u00e1sokra \u00e9s a megn\u00f6vekedett kompetencia ig\u00e9nyekre. A technol\u00f3gia v\u00e1ltoz\u00e1sa, a robotiz\u00e1ci\u00f3, az automatiz\u00e1ci\u00f3, az Ipar 4.0, a mesters\u00e9ges intelligencia terjed\u00e9se miatt t\u00f6bb mint 80 milli\u00f3 munkahely megsz\u0171nik a vil\u00e1gban 2030-ig, mik\u00f6zben 90 milli\u00f3 \u00faj munkahely j\u00f6n l\u00e9tre. Ezekre az \u00faj munkahelyekre szeretn\u00e9k a magyarokat alkalmass\u00e1 tenni - mondta.\n\u00a0\u00a0\u00a0\u00a0Gy\u00f6rgy L\u00e1szl\u00f3 r\u00e1mutatott: Magyarorsz\u00e1gon csaknem teljes a foglalkoztatotts\u00e1g, aki akar, tud dolgozni. A korm\u00e1ny a feln\u0151ttk\u00e9pz\u00e9si rendszerben az elm\u00falt negyven \u00e9v legnagyobb \u00e1talak\u00edt\u00e1s\u00e1t hajtotta v\u00e9gre, k\u00e9pesek visszajelz\u00e9st adni a feln\u0151ttk\u00e9pz\u0151knek, a k\u00e9pz\u00e9s\u00fcket ig\u00e9nybe vev\u0151 v\u00e1llalkoz\u00e1soknak, munkav\u00e1llal\u00f3knak \u00e9s munk\u00e1t keres\u0151knek, hogy milyen szakm\u00e1kat, hol \u00e9rdemes tanulni. Konkr\u00e9t adatok alapj\u00e1n tudj\u00e1k megmondani, hogy egy adott k\u00e9pz\u00e9s a munkaer\u0151piacon mennyit \u00e9r - t\u00e1j\u00e9koztatott.\n\u00a0\u00a0\u00a0\u00a0Szavai szerint az IMF ma tank\u00f6nyvi p\u00e9ldak\u00e9nt aj\u00e1nlja m\u00e1s orsz\u00e1goknak a magyar gazdas\u00e1gpolitika megold\u00e1sait, mert a nyugati vil\u00e1gra lassan \u00f6tven \u00e9ve jellemz\u0151 kih\u00edv\u00e1sra tudtak v\u00e1laszt adni. Nyugaton \u00fagy n\u0151tt a GDP a k\u00e9tszeres\u00e9re az elm\u00falt \u00f6tven \u00e9vben, hogy az \u00e1tlagb\u00e9rek mind\u00f6ssze nyolc sz\u00e1zal\u00e9kkal n\u0151ttek. Magyarorsz\u00e1gon a 2010 \u00e9s 2012 k\u00f6z\u00f6tt fel\u00e9p\u00edtett modellnek k\u00f6sz\u00f6nhet\u0151en \u00fagy b\u0151v\u00fclt 2013 \u00e9s 2019 k\u00f6z\u00f6tt a gazdas\u00e1g az Eur\u00f3pai Uni\u00f3 \u00e1tlag\u00e1t k\u00e9t sz\u00e1zal\u00e9kponttal meghalad\u00f3 \u00fctemben, hogy sz\u00e9les r\u00e9tegekkel siker\u00fclt megosztani a \"n\u00f6veked\u00e9s gy\u00fcm\u00f6lcs\u00e9t\". Eur\u00f3pai statisztika szerint a szeg\u00e9nys\u00e9gben \u00e9l\u0151k ar\u00e1nya 23 sz\u00e1zal\u00e9kr\u00f3l 8 sz\u00e1zal\u00e9kra m\u00e9rs\u00e9kl\u0151d\u00f6tt ebben az id\u0151szakban - mondta, hozz\u00e1t\u00e9ve: \"am\u00edg ez nyolc nem nulla, addig van mit dolgoznunk\", de az ir\u00e1ny j\u00f3.\n\u00a0\u00a0\u00a0\u00a0Ga\u00e1l J\u00f3zsef, a B\u00e1cs-Kiskun Megyei Kereskedelmi \u00e9s Iparkamara eln\u00f6ke eml\u00e9keztetett arra, hogy a j\u00e1rv\u00e1ny kezdetekor a korm\u00e1ny azonnal fontos int\u00e9zked\u00e9seket hozott, amelyek mind a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1t szolg\u00e1lt\u00e1k, p\u00e9ldak\u00e9nt eml\u00edtette a r\u00f6vid\u00edtett munkaid\u0151s t\u00e1mogat\u00e1st, a hitel-\u00e9s kamatmorat\u00f3riumot, fejleszt\u00e9si t\u00e1mogat\u00e1sokat. A GDP n\u00f6veked\u00e9s\u00e9n l\u00e1tszik, hogy ezek az int\u00e9zked\u00e9sek sikeresek voltak - jegyezte meg.\n\u00a0\u00a0\u00a0\u00a0A foglalkoztatotts\u00e1g visszat\u00e9rt a \"norm\u00e1l \u00e1llapotba\" - mondta, megjegyezve, hogy a legt\u00f6bb szakm\u00e1ban neh\u00e9z j\u00f3 munkaer\u0151t vagy egy\u00e1ltal\u00e1n munkaer\u0151t tal\u00e1lni.\n\u00a0\u00a0\u00a0\u00a0Felh\u00edvta a figyelmet, hogy a feln\u0151ttk\u00e9pz\u00e9snek nagy szerepe van a munkaer\u0151piaci ig\u00e9nyek kiel\u00e9g\u00edt\u00e9s\u00e9ben. Az elm\u00falt \u00e9vben t\u00f6bb mint ezer vizsgabizotts\u00e1gi tagot deleg\u00e1lt a kamara csak B\u00e1cs-Kiskun megy\u00e9ben, ez ennyi vizsg\u00e1t is jelent, a vizsg\u00e1z\u00f3k sz\u00e1ma pedig meghaladta a hatezret.\n\nMTI 2021. szeptember 22.\n\n"}]