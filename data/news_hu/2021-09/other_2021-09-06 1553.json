[{"date": "2021-09-06 15:53", "url": "https://koronavirus.gov.hu/cikkek/szijjarto-rendszervaltas-ota-soha-nem-dolgoztak-meg-annyian-magyarorszagon-mint-ma", "h1": "Szijj\u00e1rt\u00f3: a rendszerv\u00e1lt\u00e1s \u00f3ta soha nem dolgoztak m\u00e9g annyian Magyarorsz\u00e1gon, mint ma", "body": "\nA rendszerv\u00e1lt\u00e1s \u00f3ta soha nem dolgoztak m\u00e9g annyian (4,7 milli\u00f3an) Magyarorsz\u00e1gon, mint ma \u00e9s jelenleg is 1700 milli\u00e1rd forintnyi beruh\u00e1z\u00e1s zajlik az orsz\u00e1gban - k\u00f6z\u00f6lte a t\u00e1rca szerint\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Ny\u00edrb\u00e1torban.\n\n\nA k\u00fcl\u00fcgyminiszter abb\u00f3l az alkalomb\u00f3l nyilatkozott, hogy az Unilever Magyarorsz\u00e1g Kft. \u00e1tadta a ny\u00edrb\u00e1tori h\u00e1ztart\u00e1s-vegyipari gy\u00e1r\u00e1ban megval\u00f3sul\u00f3 beruh\u00e1z\u00e1s els\u0151 szakasz\u00e1t. Az 17,5 milli\u00e1rd forint \u00e9rt\u00e9k\u0171 projekt nyom\u00e1n a megl\u00e9v\u0151 h\u00e1romsz\u00e1z munkahely mellett tov\u00e1bbi sz\u00e1z j\u00f6n l\u00e9tre Szabolcs-Szatm\u00e1r-Bereg megy\u00e9ben.\n\u00a0\u00a0\u00a0\u00a0A beruh\u00e1z\u00e1ssal a brit-holland anyav\u00e1llalat egyik legkorszer\u0171bb eur\u00f3pai h\u00e1ztart\u00e1s-vegyipari gy\u00e1rt\u00f3- \u00e9s rakt\u00e1rkapacit\u00e1sa j\u00f6n l\u00e9tre Magyarorsz\u00e1gon, itt els\u0151sorban foly\u00e9kony mos\u00f3- \u00e9s tiszt\u00edt\u00f3szereket, fert\u0151tlen\u00edt\u0151ket \u00e9s \u00f6bl\u00edt\u0151ket \u00e1ll\u00edtanak el\u0151.\n\u00a0\u00a0\u00a0\u00a0Besz\u00e9d\u00e9ben\u00a0Szijj\u00e1rt\u00f3\u00a0P\u00e9ter kiemelte, hogy a koronav\u00edrus-j\u00e1rv\u00e1ny mindenki \u00e9let\u00e9t felforgatta, nem csak eg\u00e9szs\u00e9g\u00fcgyi, hanem komoly gazdas\u00e1gi kih\u00edv\u00e1sokat is jelentett, ennek nyom\u00e1n pedig \u00faj vil\u00e1gpolitikai \u00e9s vil\u00e1ggazdas\u00e1gi korszak k\u00fcsz\u00f6b\u00e9n \u00e1ll az emberis\u00e9g.\n\u00a0\u00a0\u00a0\u00a0R\u00e1mutatott arra, hogy a baloldal a seg\u00e9lyez\u00e9s \u00e9s a hitelfelv\u00e9tel n\u00f6vel\u00e9s\u00e9t tartotta volna k\u00edv\u00e1natosnak a v\u00e1ls\u00e1g kezel\u00e9se \u00e9rdek\u00e9ben, de a korm\u00e1ny m\u00e1s utat v\u00e1lasztott, s mindent megtett annak megakad\u00e1lyoz\u00e1sa \u00e9rdek\u00e9ben, hogy t\u00f6megek elvesz\u00edts\u00e9k a munkahely\u00fcket, illetve az\u00e9rt, hogy a v\u00e1llalatok \u00faj beruh\u00e1z\u00e1sokkal fel tudjanak k\u00e9sz\u00fclni arra az id\u0151szakra, amikor a piaci kereslet majd \u00fajra mag\u00e1ra tal\u00e1l.\n\u00a0\u00a0\u00a0\u00a0Mint mondta, a vil\u00e1g \u00e9lmez\u0151ny\u00e9be tartoz\u00f3 gazdas\u00e1gpolitikai v\u00e1lasz lehet\u0151v\u00e9 tette annak a c\u00e9lnak a kit\u0171z\u00e9s\u00e9t, hogy a magyar brutt\u00f3 hazai term\u00e9k (GDP) idei n\u00f6veked\u00e9se el\u00e9rje az 5,5 sz\u00e1zal\u00e9k\u00e1t, \u00e9s az \u00e1llam ekkor visszafizesse a gyermeket nevel\u0151 csal\u00e1doknak a 2021-ben befizetett szem\u00e9lyi j\u00f6vedelemad\u00f3jukat.\n\u00a0\u00a0\u00a0\u00a0Ha nem ezt a strat\u00e9gi\u00e1t v\u00e1lasztottuk volna, akkor ma nem lenn\u00e9nk ebben a helyzetben, hanem t\u00f6meges munkan\u00e9lk\u00fclis\u00e9ggel kellene szemben\u00e9zni - hangs\u00falyozta\u00a0Szijj\u00e1rt\u00f3\u00a0P\u00e9ter, hozz\u00e1t\u00e9ve, hogy a rendszerv\u00e1lt\u00e1s \u00f3ta soha nem dolgoztak m\u00e9g annyian (4,7 milli\u00f3an) Magyarorsz\u00e1gon, mint ma.\n\u00a0\u00a0\u00a0\u00a0V\u00e9gezet\u00fcl al\u00e1h\u00fazta, hogy a vegyipar a magyar gazdas\u00e1g egyik legfontosabb \u00e1gazata, amelyben az idei els\u0151 f\u00e9l\u00e9vben minden id\u0151k legmagasabb termel\u00e9si \u00e9rt\u00e9k\u00e9t jegyezt\u00e9k fel, 3700 milli\u00e1rd forintot.\n\u00a0\u00a0\u00a0\u00a0Az Unilever Magyarorsz\u00e1g Kft. region\u00e1lis ir\u00e1ny\u00edt\u00f3 szerepet is bet\u00f6lt, a hazai szerepv\u00e1llal\u00e1s mellett a magyar, szlov\u00e9n, horv\u00e1t \u00e9s boszniai menedzsment folyamatok k\u00f6zpontja is, s \u00edgy \u00f6sszesen mintegy 20 milli\u00f3 fogyaszt\u00f3 ell\u00e1t\u00e1s\u00e1\u00e9rt felel.\n\nMTI 2021. szeptember 6.\n\n"}]