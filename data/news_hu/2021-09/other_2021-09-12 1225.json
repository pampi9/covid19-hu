[{"date": "2021-09-12 12:25", "url": "https://koronavirus.gov.hu/cikkek/nyitrai-zsolt-13-havi-nyugdijat-es-nyugdijpemiumot-kapnak-nyugdijasok", "h1": "Nyitrai Zsolt: 13. havi nyugd\u00edjat \u00e9s nyugd\u00edjp\u00e9miumot kapnak a nyugd\u00edjasok", "body": "\nA v\u00e1rhat\u00f3 p\u00e9ld\u00e1tlan gazdas\u00e1gi n\u00f6veked\u00e9s eredm\u00e9nyek\u00e9nt a nyugd\u00edjasok nemcsak a baloldal \u00e1ltal elvett 13. havi nyugd\u00edjat kapj\u00e1k vissza, hanem el\u0151rel\u00e1that\u00f3lag nagy \u00f6sszeg\u0171 nyugd\u00edjpr\u00e9miumban is r\u00e9szes\u00fclnek - jelentette ki a kiemelt t\u00e1rsadalmi \u00fcgyek\u00e9rt felel\u0151s minisztereln\u00f6ki megb\u00edzott vas\u00e1rnap a k\u00f6z\u00f6ss\u00e9gi oldal\u00e1n.\n\n\nNyitrai Zsolt kifejtette: egy csal\u00e1dbar\u00e1t orsz\u00e1gban, mint Magyarorsz\u00e1g, a nyugd\u00edjasoknak is fontos szerep\u00fck van. \"Id\u0151s honfit\u00e1rsainkat kiemelten \u00e9rintette a koronav\u00edrus okozta neh\u00e9z id\u0151szak, azonban az olt\u00e1snak \u00e9s a magyar emberek \u00f6sszefog\u00e1s\u00e1nak k\u00f6sz\u00f6nhet\u0151en hozz\u00e1kezdhett\u00fcnk Magyarorsz\u00e1g \u00fajraind\u00edt\u00e1s\u00e1hoz. A baloldal anno elvett t\u0151l\u00fck egy havi nyugd\u00edjat. Mi vissza\u00e9p\u00edtj\u00fck \u00e9s megtartjuk a v\u00e1s\u00e1rl\u00f3erej\u00e9t\" - emelte ki a Facebook-oldal\u00e1n k\u00f6zz\u00e9tett bejegyz\u00e9s\u00e9ben a minisztereln\u00f6ki megb\u00edzott.\nFelh\u00edvta a figyelmet arra, hogy az int\u00e9zked\u00e9sekr\u0151l, a nyugd\u00edjasokat \u00e9rint\u0151 pluszjuttat\u00e1sokr\u00f3l is olvashatnak a hamarosan megjelen\u0151 \u00e9s a postal\u00e1d\u00e1kba ker\u00fcl\u0151 J\u00f3Kor magazin \u00faj lapsz\u00e1m\u00e1ban. A minisztereln\u00f6ki megb\u00edzott Facebook-oldal\u00e1ra felt\u00f6lt\u00f6tt vide\u00f3ban Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter hangs\u00falyozta: a csal\u00e1dk\u00f6zpont\u00fa korm\u00e1nyz\u00e1s azt is jelenti, hogy gondolnak a nyugd\u00edjasokra is.\nMint mondta, megtartott\u00e1k a nyugd\u00edjak v\u00e1s\u00e1rl\u00f3\u00e9rt\u00e9k\u00e9t, az infl\u00e1ci\u00f3hoz k\u00f6t\u00f6tt\u00e9k a nyugd\u00edjemel\u00e9seket; ha az infl\u00e1ci\u00f3 magas, akkor a nyugd\u00edjemel\u00e9sek is k\u00f6vetik. Ugyanakkor, ha az infl\u00e1ci\u00f3 alacsonyabb lesz a tervezettn\u00e9l, akkor a nyugd\u00edjasok megtarthatj\u00e1k a k\u00fcl\u00f6nb\u00f6zetet - mutatott r\u00e1.\n\u00a0\"Garant\u00e1ltuk 2010-ben, \u00e9s az\u00f3ta tartottuk magunkat ahhoz, hogy a nyugd\u00edjak v\u00e1s\u00e1rl\u00f3\u00e9rt\u00e9k\u00e9t megtartjuk, s\u0151t ezt valamelyest siker\u00fclt emeln\u00fcnk is az elm\u00falt id\u0151szakban\" - k\u00f6z\u00f6lte a t\u00e1rca n\u00e9lk\u00fcli miniszter.\nNov\u00e1k Katalin kiemelte: 2021-ben abban b\u00edznak, az orsz\u00e1g gazdas\u00e1gi teljes\u00edtm\u00e9nye ism\u00e9t lehet\u0151v\u00e9 teszi majd azt, hogy nyugd\u00edjpr\u00e9miumot fizessenek az id\u0151seknek, ez a nyugd\u00edjasoknak \u00e9s a nyugd\u00edjszer\u0171 ell\u00e1t\u00e1sban r\u00e9szes\u00fcl\u0151knek j\u00e1r majd, ha magasabb lesz a gazdas\u00e1gi n\u00f6veked\u00e9s 3,5 sz\u00e1zal\u00e9kn\u00e1l. Erre nagyon j\u00f3 es\u00e9ly van - tette hozz\u00e1. Jelezte azt is, hogy nyugd\u00edjkorrekci\u00f3ra is ilyenkor ker\u00fclhet majd sor.\nEml\u00e9keztetett arra, hogy bevezett\u00e9k a 40 \u00e9v ut\u00e1n j\u00e1r\u00f3 korai nyugd\u00edjaz\u00e1si lehet\u0151s\u00e9get a n\u0151k sz\u00e1m\u00e1ra, \u00e9s elind\u00edtott\u00e1k a 13. havi nyugd\u00edj visszavezet\u00e9s\u00e9t, ez 2022-ben m\u00e1r f\u00e9lhavi nyugd\u00edjat jelent majd.\n\"Mindezekkel a l\u00e9p\u00e9sekkel, \u00e9s m\u00e9g sz\u00e1mos egy\u00e9b lehet\u0151s\u00e9ggel igyeksz\u00fcnk tenni az\u00e9rt, hogy a h\u00e9tk\u00f6znapok a nyugd\u00edjasok sz\u00e1m\u00e1ra is k\u00f6nnyebbek legyenek, mert Magyarorsz\u00e1gon a nyugd\u00edjasok is fontosak sz\u00e1munkra\" - fogalmazott Nov\u00e1k Katalin.\nA vide\u00f3ban Hul\u00e1k Zsuzsa, az Id\u0151sek Tan\u00e1cs\u00e1nak tagja hangs\u00falyozta: a polg\u00e1ri korm\u00e1ny megbecs\u00fcli az id\u0151seket. Kiemelte, hogy az id\u0151sek anyagi biztons\u00e1g\u00e1nak, k\u00f6z\u00e9rzet\u00fck jav\u00edt\u00e1s\u00e1nak \u00e9rdek\u00e9ben az elm\u00falt \u00e9vekben t\u00f6bb int\u00e9zked\u00e9s is t\u00f6rt\u00e9nt. Ebben az \u00e9vben is v\u00e1rhat\u00f3 m\u00e9g kedvez\u0151 int\u00e9zked\u00e9s, p\u00e9ld\u00e1ul a nyugd\u00edjpr\u00e9mium kifizet\u00e9se novemberben - mutatott r\u00e1.\n\nMTI 2021. szeptember 12.\n\n"}]