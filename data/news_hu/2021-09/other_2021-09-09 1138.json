[{"date": "2021-09-09 11:38", "url": "https://koronavirus.gov.hu/cikkek/itm-csaknem-140-ezer-uj-diplomast-hozott-nyelvvizsgamentesseg", "h1": "ITM: csaknem 140 ezer \u00faj diplom\u00e1st hozott a nyelvvizsgamentess\u00e9g", "body": "\nM\u00e1r csaknem 140 ezer \u00faj diplom\u00e1st hozott a nyelvvizsgamentess\u00e9g - t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) cs\u00fct\u00f6rt\u00f6k\u00f6n az MTI-t .\n\n\nFelid\u00e9zt\u00e9k: a korm\u00e1ny id\u00e9n j\u00faliusban ism\u00e9t lehet\u0151v\u00e9 tette, hogy az augusztus v\u00e9g\u00e9ig sikeresen z\u00e1r\u00f3vizsg\u00e1z\u00f3k nyelvvizsga n\u00e9lk\u00fcl is \u00e1tvehess\u00e9k diplom\u00e1jukat. Az egyetemek a ny\u00e1ri d\u00f6nt\u00e9s alapj\u00e1n mostan\u00e1ig mintegy tizenegyezer v\u00e9gz\u0151s hallgat\u00f3 oklevel\u00e9t \u00e1ll\u00edtott\u00e1k ki.\n\u00a0\u00a0\u00a0\u00a0Eml\u00e9keztettek: a korm\u00e1ny el\u0151sz\u00f6r 2020 tavasz\u00e1n teremtette meg a lehet\u0151s\u00e9get a \"beragadt\" diplom\u00e1k \u00e1tv\u00e9tel\u00e9re nyelvvizsga hi\u00e1ny\u00e1ban is. A fels\u0151oktat\u00e1si int\u00e9zm\u00e9nyek 2021 elej\u00e9ig \u00f6sszesen 128 ezer oklevelet adtak ki.\n\u00a0\u00a0\u00a0\u00a0A j\u00e1rv\u00e1nyhelyzet az elm\u00falt tan\u00e9vben is megnehez\u00edtette a nyelvtanul\u00e1st a hallgat\u00f3k sz\u00e1m\u00e1ra. A v\u00e9delmi int\u00e9zked\u00e9sek a szokottn\u00e1l sz\u0171kebbre szabt\u00e1k a vizsgaalkalmakat. Az Innov\u00e1ci\u00f3s \u00e9s Technol\u00f3giai Miniszt\u00e9riumhoz sz\u00e1mos megkeres\u00e9s \u00e9rkezett k\u00f6zvetlen\u00fcl fiatalokt\u00f3l, ifj\u00fas\u00e1gi \u00e9s hallgat\u00f3i szervezetekt\u0151l. A k\u00f6z\u00f6ss\u00e9gi \u00e9let \u00fajraind\u00edt\u00e1s\u00e9rt felel\u0151s operat\u00edv t\u00f6rzs a nyelvvizsgamentess\u00e9g meghosszabb\u00edt\u00e1s\u00e1t javasolta a korm\u00e1nynak - ismertette a t\u00e1rca.\n\u00a0\u00a0\u00a0\u00a0A gazdas\u00e1g \u00fajraind\u00edt\u00e1s\u00e1hoz nagy sz\u00fcks\u00e9g van a diplom\u00e1s munkav\u00e1llal\u00f3kra. \u00cdgy v\u00e9g\u00fcl azok az egyetemist\u00e1k is \u00e1tvehetik a fels\u0151fok\u00fa v\u00e9gzetts\u00e9get igazol\u00f3 okleveleiket, akik 2021. augusztus 31-ig sikeres z\u00e1r\u00f3vizsg\u00e1t tettek, de nem rendelkeznek nyelvvizsg\u00e1val - tudatt\u00e1k.\n\u00a0\u00a0\u00a0\u00a0Az ITM a k\u00f6zlem\u00e9nyben arra k\u00e9ri az egyetemi hallgat\u00f3kat, hogy ha m\u00e9g nem tett\u00e9k, a jelenl\u00e9ti oktat\u00e1sban megkezdett tan\u00e9v zavartalan folytat\u00e1s\u00e1\u00e9rt olttass\u00e1k be magukat.\n\nMTI 2021. szeptember 9.\n\n"}]