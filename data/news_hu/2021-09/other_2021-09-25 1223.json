[{"date": "2021-09-25 12:23", "url": "https://koronavirus.gov.hu/cikkek/oktobertol-indul-zold-csok-kolcson-az-otthonteremteshez", "h1": "Okt\u00f3bert\u0151l indul a z\u00f6ld-csok k\u00f6lcs\u00f6n az otthonteremt\u00e9shez", "body": "\nA korm\u00e1ny \u00fajabb elemmel b\u0151v\u00edti az otthonteremt\u00e9si programot, amely tov\u00e1bbi seg\u00edts\u00e9g a gyermekes csal\u00e1dok sz\u00e1m\u00e1ra - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter sajt\u00f3oszt\u00e1lya szombaton az MTI-vel.\n\n\n\u00a0A t\u00e1j\u00e9koztat\u00e1s szerint okt\u00f3bert\u0151l ig\u00e9nyelhet\u0151 a z\u00f6ld-csok k\u00f6lcs\u00f6n, amely jelent\u0151s p\u00e9nz\u00fcgyi seg\u00edts\u00e9get jelent a csal\u00e1doknak az energiatakar\u00e9kos \u00faj otthonok \u00e9p\u00edt\u00e9s\u00e9hez, \u00e9s ezzel hozz\u00e1j\u00e1rul a kl\u00edmav\u00e9delmi, energiahat\u00e9konys\u00e1gi c\u00e9lok teljes\u00edt\u00e9s\u00e9hez is.\n\u00a0\u00a0\u00a0\u00a0A r\u00e9szleteket tartalmaz\u00f3 korm\u00e1nyrendelet p\u00e9nteken jelent meg a Magyar K\u00f6zl\u00f6nyben - \u00edrt\u00e1k.\n\u00a0\u00a0\u00a0\u00a0A k\u00f6zlem\u00e9ny szerint a Magyar Nemzeti Bank \u00e1ltal bejelentett, okt\u00f3ber 4-\u00e9n indul\u00f3, 200 milli\u00e1rd forint keret\u00f6sszeg\u0171 NHP Z\u00f6ld Otthon Program keret\u00e9ben, maximum 2,5 sz\u00e1zal\u00e9kos kamat mellett, \u00e9s legfeljebb 70 milli\u00f3 forint \u00f6sszegig vehet\u0151 fel hitel \u00faj, z\u00f6ld otthonok \u00e9p\u00edt\u00e9s\u00e9hez \u00e9s v\u00e1s\u00e1rl\u00e1s\u00e1hoz.\u00a0\u00a0\n\u00a0\u00a0\u00a0\u00a0\u00a0A korm\u00e1ny jelenleg is kamatt\u00e1mogat\u00e1st ad azoknak a t\u00f6bbgyermekes csal\u00e1doknak, akik \u00e9p\u00edtkez\u00e9shez vagy lak\u00e1sv\u00e1s\u00e1rl\u00e1shoz csal\u00e1di otthonteremt\u00e9si kedvezm\u00e9nyt (csok-ot) ig\u00e9nyelnek \u00e9s mell\u00e9 piaci alapon jelz\u00e1loghitelt vesznek fel. \u00cdgy nekik - 2 gyermek eset\u00e9n 10 milli\u00f3, 3 vagy t\u00f6bb gyermekn\u00e9l 15 milli\u00f3 forint hitel\u00f6sszegig - csak maximum 3 sz\u00e1zal\u00e9kos kamatot kell fizetni\u00fck, az e feletti r\u00e9szt az \u00e1llam \u00e1tv\u00e1llalja - olvashat\u00f3 a k\u00f6zlem\u00e9nyben.\nMTI 2021. szeptember 25.\n\n"}]