[{"date": "2021-09-08 18:38", "url": "https://koronavirus.gov.hu/cikkek/szijjarto-mikozben-gyarbezarasokrol-es-elbocsatasokrol-szoltak-nemzetkozi-hirek-addig", "h1": "Szijj\u00e1rt\u00f3: mik\u00f6zben gy\u00e1rbez\u00e1r\u00e1sokr\u00f3l \u00e9s elbocs\u00e1t\u00e1sokr\u00f3l sz\u00f3ltak a nemzetk\u00f6zi h\u00edrek, addig Magyarorsz\u00e1gon siker\u00fclt \u00fajra beruh\u00e1z\u00e1si rekordot d\u00f6nteni", "body": "\nMagyarorsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozik, a tavalyi beruh\u00e1z\u00e1si rekord pedig \u00fajabb bizony\u00edt\u00e9ka annak, hogy sikeres a korm\u00e1ny hossz\u00fat\u00e1v\u00fa politikai \u00e9s gazdas\u00e1gi strat\u00e9gi\u00e1ja - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nSzijj\u00e1rt\u00f3 P\u00e9ter a K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint a Nemzeti Befektet\u00e9si \u00dcgyn\u00f6ks\u00e9g (HIPA) g\u00e1larendezv\u00e9ny\u00e9n kiemelte, hogy a koronav\u00edrus-j\u00e1rv\u00e1ny miatt tavaly a vil\u00e1ggazdas\u00e1g \"fekete \u00e9ve\" volt. Glob\u00e1lis szinten a volumen nagyj\u00e1b\u00f3l 5 sz\u00e1zal\u00e9kkal esett vissza, t\u00f6bb mint 110 milli\u00f3 ember vesz\u00edtette el a munk\u00e1j\u00e1t \u00e9s mintegy 42 sz\u00e1zal\u00e9kkal cs\u00f6kkent a k\u00f6zvetlen t\u0151keberuh\u00e1z\u00e1sok \u00e9rt\u00e9ke vil\u00e1gszerte.\n\u00a0\u00a0\u00a0\u00a0Hangs\u00falyozta, hogy mik\u00f6zben 2020-ban gy\u00e1rbez\u00e1r\u00e1sokr\u00f3l, t\u00f6meges elbocs\u00e1t\u00e1sokr\u00f3l sz\u00f3ltak a nemzetk\u00f6zi h\u00edrek, addig Magyarorsz\u00e1gon siker\u00fclt \u00fajra beruh\u00e1z\u00e1si rekordot d\u00f6nteni. A korm\u00e1ny olyan v\u00e1laszt adott a gazdas\u00e1gi kih\u00edv\u00e1sokra, amely szembement a f\u0151sodorral, nem volt hajland\u00f3 elfogadni azt, hogy mindenk\u00e9pp t\u00f6meges munkan\u00e9lk\u00fclis\u00e9get fog eredm\u00e9nyezni a v\u00e1ls\u00e1g.\n\u00a0\u00a0\u00a0\u00a0\"Hitt\u00fcnk abban, hogy a korm\u00e1ny, a v\u00e1llalatok \u00e9s az emberek \u00f6sszefog\u00e1s\u00e1val nem puszt\u00e1n meg tudjuk ezt el\u0151zni, hanem olyan j\u00f3 rajtpoz\u00edci\u00f3t tudunk fogni, amely lehet\u0151v\u00e9 teszi sz\u00e1munkra, hogy az \u00fajra visszat\u00e9r\u0151 piaci keresletb\u0151l fakad\u00f3 versenynek a magyar c\u00e9gek gy\u0151ztesei lehessenek\" - fogalmazott.\n\u00a0\u00a0\u00a0\u00a0Szijj\u00e1rt\u00f3 P\u00e9ter lesz\u00f6gezte: a korm\u00e1ny h\u0171 maradt ahhoz a gazdas\u00e1gpolitikai filoz\u00f3fi\u00e1hoz, amely szerint seg\u00e9ly helyett munk\u00e1t kell adni az embereknek, \u00e9s ami 11 \u00e9ven kereszt\u00fcl komoly sikereket hozott.\n\u00a0\u00a0\u00a0\u00a0Hangs\u00falyozta, hogy rekord\u00f6sszeg\u0171 k\u00f6lts\u00e9gvet\u00e9si forr\u00e1st mobiliz\u00e1ltak 1435 v\u00e1llalat beruh\u00e1z\u00e1s\u00e1nak t\u00e1mogat\u00e1sa \u00e9rdek\u00e9ben, ennek nyom\u00e1n pedig tavaly megd\u0151lt a rekord, s jelenleg is 1700 milli\u00e1rd forintnyi beruh\u00e1z\u00e1s zajlik az orsz\u00e1gban.\n\u00a0\u00a0\u00a0\u00a0Hozz\u00e1tette, napjainkban 4,7 milli\u00f3an dolgoznak Magyarorsz\u00e1gon, t\u00f6bben, mint a rendszerv\u00e1lt\u00e1s \u00f3ta b\u00e1rmikor.\n\u00a0\u00a0\u00a0\u00a0\"Ez \u00fajabb bizony\u00edt\u00e9ka annak, hogy sikeres a hossz\u00fa t\u00e1v\u00fa politikai \u00e9s gazdas\u00e1gi strat\u00e9gi\u00e1nk, amelynek k\u00fclgazdas\u00e1gra vonatkoz\u00f3 l\u00e1ba abszol\u00fat a nemzeti \u00e9rdek \u00e9rv\u00e9nyes\u00edt\u00e9s\u00e9re \u00f6sszpontos\u00edt\" - mondta.\n\u00a0\u00a0\u00a0\u00a0A miniszter a k\u00fclgazdas\u00e1gi strat\u00e9gia kiegyens\u00falyozotts\u00e1g\u00e1ra p\u00e9ldak\u00e9nt hozta fel, hogy tavaly a legnagyobb \u00e9rt\u00e9kben k\u00ednai c\u00e9gek fektettek be Magyarorsz\u00e1gon, de sz\u00e1m szerint a legt\u00f6bb k\u00fclf\u00f6ldi beruh\u00e1z\u00e1s N\u00e9metorsz\u00e1gb\u00f3l \u00e9rkezett, m\u00edg a legt\u00f6bb munkahelyet az amerikai v\u00e1llalatok hozt\u00e1k l\u00e9tre haz\u00e1nkban.\n\u00a0\u00a0\u00a0\u00a0Kijelentette, hogy a magyar tulajdonban l\u00e9v\u0151 v\u00e1llalatok adj\u00e1k a nemzetgazdas\u00e1g lelk\u00e9t, \u00e9s az ut\u00f3bbi 10-11 \u00e9v sor\u00e1n jelent\u0151sen megn\u0151tt az erej\u00fck \u00e9s a szerep\u00fck is, a versenyk\u00e9pess\u00e9g n\u00f6vel\u00e9s\u00e9t c\u00e9lz\u00f3 tavalyi \u00e9s idei p\u00e1ly\u00e1zatokon is t\u00f6bb sz\u00e1z ilyen c\u00e9g vett r\u00e9szt sikerrel.\n\u00a0\u00a0\u00a0\u00a0V\u00e9gezet\u00fcl hangs\u00falyozta: re\u00e1lis es\u00e9ly van arra, hogy a magyar brutt\u00f3 hazai term\u00e9k (GDP) idei n\u00f6veked\u00e9se el\u00e9rje az 5,5 sz\u00e1zal\u00e9kot, \u00e9s az \u00e1llam ekkor visszafizesse a gyermeket nevel\u0151 csal\u00e1doknak a 2021-ben befizetett szem\u00e9lyi j\u00f6vedelemad\u00f3jukat.\n\nMTI\u00a0\n\n"}]