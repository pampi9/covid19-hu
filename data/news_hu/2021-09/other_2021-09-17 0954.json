[{"date": "2021-09-17 09:54", "url": "https://koronavirus.gov.hu/cikkek/orban-viktor-aki-nem-veszi-fel-az-oltast-veszelyben-van", "h1": "Orb\u00e1n Viktor: Aki nem veszi fel az olt\u00e1st, vesz\u00e9lyben van", "body": "\nA j\u00e1rv\u00e1nynak lesz negyedik hull\u00e1ma, a s\u00falyoss\u00e1ga azonban att\u00f3l f\u00fcgg, hogy mennyien oltatj\u00e1k be magukat. Aki nem veszi fel az olt\u00e1st, vesz\u00e9lyben van - h\u00edvta fel a figyelmet a minisztereln\u00f6k p\u00e9nteken a Kossuth r\u00e1di\u00f3 m\u0171sor\u00e1ban a j\u00e1rv\u00e1ny elleni v\u00e9dekez\u00e9s fontoss\u00e1g\u00e1t hangs\u00falyozva.\n\n\u00a0\u00a0\u00a0\n\u00a0\nAz olt\u00e1s az egyetlen hat\u00e9kony megold\u00e1s a v\u00edrus ellen\n\u00a0\n\u00a0A minisztereln\u00f6k a koronav\u00edrus-j\u00e1rv\u00e1nyra \u00e1tt\u00e9rve kijelentette: jobb ha van harmadik olt\u00e1s, mint ha nincs.\n\u00a0\u00a0\u00a0\u00a0Kiemelte: ha valaki jelentkezik, k\u00e9t h\u00e9ten bel\u00fcl megkapja a harmadik olt\u00e1st, az orsz\u00e1g b\u00e1rmely pontj\u00e1n. Hozz\u00e1tette: a j\u00e1rv\u00e1ny negyedik hull\u00e1m\u00e1nak s\u00falyoss\u00e1ga att\u00f3l f\u00fcgg majd, hogy mennyien oltatj\u00e1k be magukat.\n\u00a0\u00a0\u00a0\u00a0Aki nem veszi fel az olt\u00e1st, az vesz\u00e9lyben van - figyelmeztetett a korm\u00e1nyf\u0151, aki az id\u0151seket \u00e9s a fiatalok egyar\u00e1nt arra b\u00edztatta, hogy vegy\u00e9k fel az olt\u00e1st. Ugyanakkor jelezte azt is: a korm\u00e1ny nem tud k\u00f6telez\u0151 olt\u00e1st elrendelni, \u00e1ltal\u00e1nosan, mindenkire n\u00e9zve, mert \"ezt a magyar ember gyomra nem veszi be\".\nRegisztr\u00e1ci\u00f3 olt\u00e1sra: www.vakcinainfo.gov.hu\nOnline id\u0151pontfoglal\u00e1s: www.eeszt.gov.hu\n\u00a0\nA nemzeti konzult\u00e1ci\u00f3 eredm\u00e9nyeir\u0151l\n\u00a0\n\u00a0\u00a0\u00a0\u00a0A korm\u00e1nyf\u0151 a legut\u00f3bbi nemzeti konzult\u00e1ci\u00f3 fontoss\u00e1g\u00e1t hangs\u00falyozva kiemelte: neh\u00e9z \u00e9vtized el\u0151tt \u00e1llunk, migr\u00e1ci\u00f3k \u00e9s j\u00e1rv\u00e1nyok kor\u00e1t fogjuk \u00e9lni, erre pedig fel kell k\u00e9sz\u00fclni, \u00edgy j\u00f3, ha az embereknek van m\u00f3djuk elmondani, hogy ebben az \u00faj korszakban mi az a n\u00e9h\u00e1ny biztos pont, amihez ragaszkodnak.\n\u00a0\u00a0\u00a0\u00a0Szerinte ez\u00e9rt kellett besz\u00e9lni a konzult\u00e1ci\u00f3ban a minim\u00e1lb\u00e9rr\u0151l, a magyar vakcinagy\u00e1rt\u00e1si kapacit\u00e1sr\u00f3l, illetve a csal\u00e1dokr\u00f3l is. Ez ut\u00f3bbival kapcsolatban hozz\u00e1tette: az Eur\u00f3pai Parlament folyamatosan azt akarja, hogy a gyermekek nevel\u00e9se a sz\u00fcl\u0151kt\u0151l \u00e1tker\u00fclj\u00f6n a politikai aktivist\u00e1k kez\u00e9be, ennek pedig ellent kell \u00e1llni, \u00e9s a migr\u00e1ci\u00f3 \u00fcgy\u00e9ben is ki kell majd \u00e1llni Br\u00fcsszellel szemben, Magyarorsz\u00e1g szuverenit\u00e1sa \u00e9s jogk\u00f6rei mellett.\n\u00a0\n\u0150sz\u00f6di besz\u00e9d \u2013 a m\u00falt vissza akar t\u00e9rni\n\nAz \u0151sz\u00f6di besz\u00e9d kapcs\u00e1n nemcsak arr\u00f3l van sz\u00f3, hogy v\u00e9resre vert\u00e9k az embereket, becsapt\u00e1k \u0151ket, \u00e9s az emberek ellen\u00e9ben korm\u00e1nyoztak, hanem gazdas\u00e1gi l\u00e9p\u00e9sek is voltak - jelentette ki minisztereln\u00f6k.\n\u00a0\u00a0\u00a0\u00a0A korm\u00e1nyf\u0151 - aki legut\u00f3bb augusztus v\u00e9g\u00e9n adott interj\u00fat a Kossuth r\u00e1di\u00f3nak - az az \u0151sz\u00f6di besz\u00e9d kisziv\u00e1rg\u00e1s\u00e1nak 15. \u00e9vfordul\u00f3j\u00e1n \u00fagy \u00e9rt\u00e9kelt: \"dermeszt\u0151 pillanat\" volt ez a magyar politik\u00e1ban \u00e9s ijeszt\u0151 dolog, hogy aki ezt az eg\u00e9sz helyzetet el\u0151id\u00e9zte, a besz\u00e9det elmondta, becsapta az embereket, hazugs\u00e1ggal ker\u00fclt korm\u00e1nyra, elvette az emberek p\u00e9nz\u00e9t, majd cs\u0151dbe vitte az orsz\u00e1got, az m\u00e9g ma is a baloldal vezet\u0151je.\n\u00a0\u00a0\u00a0\u00a0\"Teh\u00e1t ez nem a m\u00falt, amir\u0151l besz\u00e9l\u00fcnk, hanem a vel\u00fcnk \u00e9l\u0151 m\u00falt, amelyik itt van, \u00e9s \u00e1lland\u00f3an vissza akar t\u00e9rni\" - fogalmazott a Gyurcs\u00e1ny Ferencre utalva.\n\u00a0\u00a0\u00a0\u00a0 A minisztereln\u00f6k szerint ugyanakkor nemcsak arr\u00f3l van sz\u00f3, hogy \"v\u00e9resre vert\u00e9k az embereket\", becsapt\u00e1k \u0151ket \u00e9s az emberek ellen\u00e9ben korm\u00e1nyoztak, hanem gazdas\u00e1gi l\u00e9p\u00e9sek is k\u00f6vett\u00e9k vagy megel\u0151zt\u00e9k mindezt, hiszen elvett\u00e9k a 13. havi nyugd\u00edjat \u00e9s a csal\u00e1dt\u00e1mogat\u00e1si rendszert, elvettek egy havi fizet\u00e9st az emberekt\u0151l, \u00e9s k\u00e9tszeres\u00e9re, h\u00e1romszoros\u00e1ra emelt\u00e9k a g\u00e1z \u00e9s a villany \u00e1r\u00e1t.\n\u00a0\u00a0\u00a0\u00a0Ugyanakkor \u00fagy v\u00e9lte: amit Gyurcs\u00e1ny Ferenc\u00e9k elvettek, azt ez a korm\u00e1ny mind visszaadta, hiszen megvan a csal\u00e1dt\u00e1mogat\u00e1si rendszer, \u00fajraind\u00edtott\u00e1k a lak\u00e1st\u00e1mogat\u00e1st, n\u00f6velik a b\u00e9reket, a minim\u00e1lb\u00e9r k\u00e9tsz\u00e1zezerre emelkedik, \u00e9s ha a nyugd\u00edjasok is visszakapj\u00e1k az elvett 13. havi nyugd\u00edjat, akkor azt lehet mondani, hogy \"teljes eg\u00e9sz\u00e9ben magunk m\u00f6g\u00f6tt hagytuk az \u0151sz\u00f6di besz\u00e9det\".\n\u00a0\nMagyarorsz\u00e1gon ma t\u00f6bben dolgoznak, mint b\u00e1rmikor 1990 ut\u00e1n\n\u00a0\n\u00a0\u00a0\u00a0A korm\u00e1nyf\u0151 gazdas\u00e1gi k\u00e9rd\u00e9sekre r\u00e1t\u00e9rve kijelentette: \"mindegy, hogy Br\u00fcsszel mit csin\u00e1l\", Magyarorsz\u00e1g p\u00e9nz\u00fcgyileg olyan biztos alapokon \u00e1ll, hogy minden fontos, a v\u00e1ls\u00e1g ut\u00e1n sz\u00fcks\u00e9ges fejleszt\u00e9st meg tudnak ind\u00edtani. Kiemelte: a Br\u00fcsszel \u00e1ltal \u00fajj\u00e1\u00e9p\u00edt\u00e9si forr\u00e1sk\u00e9nt a tag\u00e1llamok rendelkez\u00e9s\u00e9re bocs\u00e1tott p\u00e9nz mind hitel, \u00e9s ha ezeket politikai okokra hivatkozva nem kapja meg Magyarorsz\u00e1g, egyed\u00fcl megy a p\u00e9nzpiacra, hogy onnan p\u00f3tolja a hi\u00e1nyz\u00f3 forr\u00e1sokat.\n\u00a0\u00a0\u00a0\u00a0Ezt a p\u00e9nz\u00fcgyminiszter \"zseni\u00e1lisan elv\u00e9gezte\", \u00e9s egy bonyolult konstrukci\u00f3val minden id\u0151k tal\u00e1n legkedvez\u0151bb felt\u00e9telekkel el\u00e9rhet\u0151 hitel\u00e9t hozta be Magyarorsz\u00e1gra - \u00e9rt\u00e9kelt.\n\u00a0\u00a0\u00a0\u00a0Arr\u00f3l is besz\u00e9lt: Magyarorsz\u00e1gon ma t\u00f6bben dolgoznak, mint b\u00e1rmikor 1990 ut\u00e1n, ez\u00e9rt is m\u0171k\u00f6dik a gazdas\u00e1g. \"J\u00f3, ha mindenki tudja, hogy 2010 ut\u00e1n err\u0151l a seg\u00e9lyalap\u00fa Gyurcs\u00e1ny-f\u00e9le szocialista t\u00edpus\u00fa munk\u00e1r\u00f3l lebesz\u00e9l\u0151 gazdas\u00e1gpolitika helyett egy munkaalap\u00fa gazdas\u00e1got \u00e9p\u00edtett\u00fcnk f\u00f6l\" - fogalmazott.\n\u00a0\u00a0\u00a0\u00a0Hozz\u00e1tette: akkor lehet egy munk\u00e1ra \u00e9p\u00fcl\u0151 gazdas\u00e1got magas \u00e9letsz\u00ednvonallal p\u00e1ros\u00edtani, ha Magyarorsz\u00e1g hozz\u00e1f\u00e9r a 400 milli\u00f3s eur\u00f3pai uni\u00f3s piachoz. Ez\u00e9rt Orb\u00e1n Viktor \u00fagy fogalmazott: \"hi\u00e1ba recseg-ropog, az utols\u00f3k k\u00f6zt lesz\u00fcnk, akik m\u00e9g ott lesznek az uni\u00f3ban, ha az egyszer befejezi a p\u00e1lyafut\u00e1s\u00e1t\".\n\u00a0\nA p\u00e1pa magyarorsz\u00e1gi l\u00e1togat\u00e1s\u00e1r\u00f3l\n\n\u00a0\u00a0\u00a0\u00a0Orb\u00e1n Viktor a p\u00e1pa magyarorsz\u00e1gi l\u00e1togat\u00e1s\u00e1r\u00f3l sz\u00f3lva kiemelte: meger\u0151s\u00edtette \u0151t a katolikus egyh\u00e1zf\u0151vel val\u00f3 besz\u00e9lget\u00e9s, amelyben a szentatya a csal\u00e1dok v\u00e9delm\u00e9ben folytatott magyarorsz\u00e1gi harcot a legfontosabbnak nevezte Eur\u00f3pa j\u00f6v\u0151je szempontj\u00e1b\u00f3l.\n\u00a0\u00a0\u00a0\u00a0Mint mondta, Ferenc p\u00e1pa szem\u00e9lyes tal\u00e1lkoz\u00f3jukon \"kem\u00e9nyen fogalmazott\", azt mondta, nem lehet engedni, hogy relativiz\u00e1lj\u00e1k a csal\u00e1dokat, mert \"a csal\u00e1d az apa, anya, gyerek \u00e9s pont\".\n\u00a0\u00a0\u00a0\u00a0\"\u0150 is l\u00e1tja, hogy nagy er\u0151k dolgoznak, k\u00fcl\u00f6n\u00f6sen Br\u00fcsszelben, a br\u00fcsszeli b\u00fcrokr\u00e1ci\u00e1ban, hogy relativiz\u00e1lj\u00e1k a csal\u00e1dot, \u00e9s olyan kem\u00e9nyen fogalmazott, mint ahogy nekem ez m\u00e9g sose siker\u00fclt. Azt mondta, hogy nem lehet engedni, hogy relativiz\u00e1lj\u00e1k a csal\u00e1dokat. A csal\u00e1d, az apa, anya, gyerek, \u00e9s pont. (...) Nincsen r\u00f3la vita. S\u0151t, azt mondta, hogy +go ahead+, ami azt jelenti, hogy csak csin\u00e1lj\u00e1tok, hajr\u00e1, el\u0151re, \u00e9s csin\u00e1lni is fogjuk\" - fogalmazott.\n\u00a0\n\n"}]