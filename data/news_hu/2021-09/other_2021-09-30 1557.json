[{"date": "2021-09-30 15:57", "url": "https://koronavirus.gov.hu/cikkek/varga-mihaly-magyar-gazdasag-elerte-jarvany-elotti-teljesitmenyet", "h1": "Varga Mih\u00e1ly: A magyar gazdas\u00e1g el\u00e9rte a j\u00e1rv\u00e1ny el\u0151tti teljes\u00edtm\u00e9ny\u00e9t", "body": "\nAz eur\u00f3pai gazdas\u00e1g nem lehet sikeres a visegr\u00e1di orsz\u00e1gok (V4) sikere n\u00e9lk\u00fcl; Magyarorsz\u00e1g \u00e1tlagon fel\u00fcli mutat\u00f3kkal tud hozz\u00e1j\u00e1rulni a V4-ek mostani k\u00f6z\u00f6s, j\u00f3 teljes\u00edtm\u00e9ny\u00e9hez - mondta Varga Mih\u00e1ly a visegr\u00e1di orsz\u00e1gok p\u00e9nz\u00fcgyminisztereinek tan\u00e1cskoz\u00e1sa ut\u00e1n sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n Budapesten, ahol a t\u00e1rcavezet\u0151k k\u00f6z\u00f6s nyilatkozatot \u00edrtak al\u00e1.\n\n\nA p\u00e9nz\u00fcgyminiszter hozz\u00e1tette, hogy a magyar gazdas\u00e1g el\u00e9rte a j\u00e1rv\u00e1ny el\u0151tti teljes\u00edtm\u00e9ny\u00e9t, ez ma az uni\u00f3 10 orsz\u00e1g\u00e1r\u00f3l mondhat\u00f3 el. A \"Recharging Europe\" - azaz Eur\u00f3pa \u00fajrat\u00f6lt\u00e9se - mott\u00f3val elind\u00edtott magyar V4-eln\u00f6ks\u00e9g h\u00e1rom f\u0151 t\u00e9m\u00e1ra \u00f6sszpontos\u00edt: a gazdas\u00e1g \u00fajraind\u00edt\u00e1s\u00e1ra, a biztons\u00e1gra, \u00e9s arra, hogy a V4-csoportnak hat\u00e1rozott hangja legyen az EU j\u00f6v\u0151j\u00e9r\u0151l zajl\u00f3 vit\u00e1ban - mondta. Egy\u00fattal jelezte, a j\u00falius \u00f3ta tart\u00f3 magyar eln\u00f6ks\u00e9g alatt most tal\u00e1lkoztak el\u0151sz\u00f6r a p\u00e9nz\u00fcgyminiszterek.\n\u00a0\u00a0\u00a0\u00a0A Visegr\u00e1di n\u00e9gyek orsz\u00e1gainak gazdas\u00e1ga a j\u00e1rv\u00e1ny el\u0151tt gyorsabb n\u00f6veked\u00e9st produk\u00e1lt \u00e9s a j\u00e1rv\u00e1ny ut\u00e1n gyorsabb visszarendez\u0151d\u00e9st mutathat, mint az EU eg\u00e9sze, ezt t\u00f6bb nyilv\u00e1nos sz\u00e1madat is al\u00e1t\u00e1masztja - mondta a p\u00e9nz\u00fcgyminiszter.\n\u00a0\u00a0\u00a0\u00a0Varga Mih\u00e1ly ismertette: m\u00edg a tavalyi gazdas\u00e1gi visszaes\u00e9s az uni\u00f3 eg\u00e9sz\u00e9ben 6,1 sz\u00e1zal\u00e9k volt, a V4 \u00e1tlag\u00e1t tekintve 4,6 sz\u00e1zal\u00e9kos. A munkan\u00e9lk\u00fclis\u00e9gi r\u00e1ta az EU-ban meghaladta a 7 sz\u00e1zal\u00e9kot tavaly, a V4-t\u00e9rs\u00e9gben ez 4,1 sz\u00e1zal\u00e9k volt, \u00e9s az\u00f3ta tov\u00e1bb javult. A V4-ek egy\u00fcttes kereskedelme N\u00e9metorsz\u00e1ggal k\u00e9tszerese a n\u00e9met-francia kereskedelemnek, \u00e9s h\u00e1romszor nagyobb, mint a n\u00e9met-olasz kereskedelem volumene. Ezek a t\u00e9nyek mind egy ir\u00e1nyba mutatnak: az eur\u00f3pai gazdas\u00e1g nem lehet sikeres a V4-ek sikere n\u00e9lk\u00fcl - h\u00fazta al\u00e1.\n\u00a0\u00a0\u00a0\u00a0A t\u00e1rcavezet\u0151 hangs\u00falyozta, hogy a magyar gazdas\u00e1gpolitika ir\u00e1nya nem v\u00e1ltozott a j\u00e1rv\u00e1ny hat\u00e1s\u00e1ra sem, a csal\u00e1dok \u00e9s a v\u00e1llalkoz\u00e1sok t\u00e1mogat\u00e1s\u00e1ra, az ad\u00f3k cs\u00f6kkent\u00e9s\u00e9re, \u00e9s a beruh\u00e1z\u00e1sok \u00f6szt\u00f6nz\u00e9s\u00e9re \u00e9p\u00fcl.\n\u00a0\u00a0\u00a0\u00a0A tal\u00e1lkoz\u00f3n olyan k\u00e9rd\u00e9seket tekintettek \u00e1t, amelyeket mindannyian priorit\u00e1snak tekintenek, k\u00f6zl\u00e9se szerint az al\u00e1\u00edrt deklar\u00e1ci\u00f3ban t\u00f6bb k\u00f6z\u00f6s c\u00e9lt \u00e9s egy\u00fcttm\u0171k\u00f6d\u00e9si pontot r\u00f6gz\u00edtettek. Ezek k\u00f6z\u00e9 sorolta, hogy folytatj\u00e1k a gazdas\u00e1gok \u00fajraind\u00edt\u00e1s\u00e1t \u00e9s az azt t\u00e1mogat\u00f3 k\u00f6lts\u00e9gvet\u00e9si politik\u00e1t. Hosszabb t\u00e1von is fenntartj\u00e1k az uni\u00f3s \u00e1tlag feletti gazdas\u00e1gi n\u00f6veked\u00e9st a versenyk\u00e9pess\u00e9g, a munkahelyteremt\u00e9s, \u00e9s a beruh\u00e1z\u00e1sok \u00f6szt\u00f6nz\u00e9s\u00e9vel.\n\u00a0\u00a0\u00a0\u00a0Varga Mih\u00e1ly kiemelte, hogy a k\u00f6z\u00f6s deklar\u00e1ci\u00f3 szerint er\u0151s\u00edtik az egy\u00fcttm\u0171k\u00f6d\u00e9st az ad\u00f3csal\u00e1sok elleni k\u00fczdelemben, \u00e9s \u00f6sszehangolj\u00e1k a kl\u00edmav\u00e9delmet seg\u00edt\u0151 gazdas\u00e1gi l\u00e9p\u00e9seiket. N\u00f6velik a csal\u00e1dok, a gyereknevel\u00e9s t\u00e1mogat\u00e1s\u00e1t, mert ezek elengedhetetlenek a nemzetek megtart\u00e1s\u00e1hoz, a demogr\u00e1fiai kih\u00edv\u00e1sok lek\u00fczd\u00e9s\u00e9hez is. R\u00f6gz\u00edtik azt is, hogy tov\u00e1bbra is egy\u00fcttm\u0171k\u00f6dnek a k\u00fcls\u0151 hat\u00e1rok v\u00e9delm\u00e9ben, az illeg\u00e1lis migr\u00e1ci\u00f3 elleni k\u00fczdelemben.\n\u00a0\u00a0\u00a0\u00a0Kit\u00e9rt arra, hogy Magyarorsz\u00e1g 2015 \u00f3ta mintegy 590 milli\u00e1rd forintot ford\u00edtott a hat\u00e1rokat \u00e9s ezzel egy\u00fctt az uni\u00f3 schengeni hat\u00e1r\u00e1t v\u00e9d\u0151, 175 kilom\u00e9teres ker\u00edt\u00e9s meg\u00e9p\u00edt\u00e9s\u00e9re \u00e9s hat\u00e1rv\u00e9delelmre. Az EU a k\u00f6lts\u00e9gek alig t\u00f6bb mint 1 sz\u00e1zal\u00e9k\u00e1t finansz\u00edrozta.\n\u00a0\u00a0\u00a0\u00a0A V4-ek k\u00f6z\u00f6s \u00e1ll\u00e1spontja, hogy az uni\u00f3t\u00f3l nagyobb szerepv\u00e1llal\u00e1st v\u00e1rnak el a k\u00fcls\u0151 hat\u00e1rok meger\u0151s\u00edt\u00e9s\u00e9hez az illeg\u00e1lis bev\u00e1ndorl\u00e1s \u00fajabb hull\u00e1m\u00e1nak idej\u00e9n - mondta.\n\u00a0\u00a0\u00a0\u00a0Arr\u00f3l a sajt\u00f3\u00e9rtes\u00fcl\u00e9sr\u0151l, miszerint 6 h\u00e9ten bel\u00fcl l\u00e9trej\u00f6het a meg\u00e1llapod\u00e1s az uni\u00f3s finansz\u00edroz\u00e1si k\u00e9rd\u00e9sekben az RRF-r\u0151l (Recovery and Resilience Facility -\u00a0\u00a0Helyre\u00e1ll\u00edt\u00e1si \u00e9s Ellen\u00e1ll\u00f3k\u00e9pess\u00e9g N\u00f6vel\u00e9si Eszk\u00f6z) az Eur\u00f3pai Bizotts\u00e1ggal azt mondta: folytatj\u00e1k az egyeztet\u00e9seket, a magyar nemzeti fejleszt\u00e9si terv minden szempontb\u00f3l megfelel az elv\u00e1r\u00e1soknak, a programokat m\u00e9g id\u00e9n elind\u00edtj\u00e1k a meg\u00e1llapod\u00e1st\u00f3l f\u00fcggetlen\u00fcl.\n\u00a0\u00a0\u00a0\u00a0Igor Matovic szlov\u00e1k p\u00e9nz\u00fcgyminiszter hangs\u00falyozta: eg\u00e9szs\u00e9ges a visegr\u00e1di orsz\u00e1gok gazdas\u00e1ga \u00e9s a t\u00e9rs\u00e9g meger\u0151s\u00f6dve j\u00f6n ki a j\u00e1rv\u00e1ny okozta v\u00e1ls\u00e1gb\u00f3l. A r\u00e9gi uni\u00f3s tag\u00e1llamokhoz k\u00e9pest jobban \u00e9lt\u00e9k t\u00fal a v\u00e1ls\u00e1got, a V4 gazdas\u00e1gok eredm\u00e9nyei egy\u00e9rtelm\u0171en ezt mutatj\u00e1k. K\u00e9rd\u00e9sre k\u00f6z\u00f6lte: az infl\u00e1ci\u00f3 megemelked\u00e9se sokkreakci\u00f3 a v\u00e1ls\u00e1g miatt a gazdas\u00e1gokban, ami \u00e1tmeneti lesz.\n\u00a0\u00a0\u00a0\u00a0Alena Schillerov\u00e1 cseh p\u00e9nz\u00fcgyminiszter arr\u00f3l besz\u00e9lt, hogy er\u0151s V4-ek k\u00e9pesek lesznek hat\u00e9konyan k\u00e9pviselni a k\u00f6z\u00f6s \u00e9rdekeket, \u00e9s k\u00e9pesek szembesz\u00e1llni az aktu\u00e1lis kih\u00edv\u00e1sokkal. Az al\u00e1\u00edrt sz\u00e1nd\u00e9knyilatkozat is meger\u0151s\u00edti: fontos k\u00e9rd\u00e9seket a V4-ek k\u00f6z\u00f6sen akarnak megoldani. Az uni\u00f3s v\u00e1ls\u00e1gkezel\u0151 alapban l\u00e9v\u0151 p\u00e9nzek leh\u00edv\u00e1s\u00e1val is foglalkoztak. A digit\u00e1lis c\u00e9gek tev\u00e9kenys\u00e9g helye szerinti ad\u00f3fizet\u00e9s\u00e9t szorgalmazz\u00e1k eur\u00f3pai szinten is.\n\u00a0\u00a0\u00a0\u00a0Tadeusz Koscinski lengyel p\u00e9nz\u00fcgyminiszter elmondta: a tal\u00e1lkoz\u00f3n a gazdas\u00e1gi \u00fajraind\u00edt\u00e1ssal kapcsolatos k\u00f6z\u00f6s sz\u00e1nd\u00e9kot is meger\u0151s\u00edtett\u00e9k. \u00c1ttekintett\u00e9k a nemzetk\u00f6zi ad\u00f3\u00fcgyi egy\u00fcttm\u0171k\u00f6d\u00e9s, a p\u00e9nz\u00fcgyi folyamatok digitaliz\u00e1ci\u00f3ja, vagy az uni\u00f3s szint\u0171 fisk\u00e1lis szab\u00e1lyoz\u00e1s t\u00e1mogat\u00e1s\u00e1r\u00f3l sz\u00f3l\u00f3 k\u00e9rd\u00e9seket. Szeretn\u00e9k el\u00e9rni, hogy az uni\u00f3s p\u00e9nz\u00fcgyi eszk\u00f6z\u00f6kb\u0151l minden orsz\u00e1g r\u00e9szesedhessen. Arra sz\u00e1m\u00edtanak, hogy az infl\u00e1ci\u00f3 n\u00f6veked\u00e9se j\u00f6v\u0151re lassul, \u00e9s a j\u00e1rv\u00e1ny el\u0151tti szinten stabiliz\u00e1l\u00f3dik.\n\nMTI 2021. szeptember 30.\n\n"}]