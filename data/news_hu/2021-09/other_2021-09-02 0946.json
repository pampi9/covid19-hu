[{"date": "2021-09-02 09:46", "url": "https://koronavirus.gov.hu/cikkek/szlavik-mindenki-oltassa-be-magat-koronavirus-ellen", "h1": "Szl\u00e1vik: Mindenki oltassa be mag\u00e1t a koronav\u00edrus ellen", "body": "\nFel kell k\u00e9sz\u00fclni a negyedik hull\u00e1mra, \u00e9s ennek a legfontosabb r\u00e9sze, hogy mindenki oltassa be mag\u00e1t a koronav\u00edrus ellen - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nSzl\u00e1vik\u00a0J\u00e1nos hangs\u00falyozta: a koronav\u00edrus delta vari\u00e1nsa sokkal jobban terjed a gyermekek k\u00f6r\u00e9ben, mint az eddigi mut\u00e1ci\u00f3k, ez\u00e9rt fontos, hogy 12. \u00e9v felett \u0151k is vegy\u00e9k fel az olt\u00e1st. Hozz\u00e1tette, hogy a delta vari\u00e1ns t\u00fcnetmentesen is tud fert\u0151zni, ami azt jelenti, hogy a v\u00edrus m\u00e1r a t\u00fcnetek megjelen\u00e9se el\u0151tt k\u00e9t nappal megtelepedhet a torokban. Ezt a v\u00e9d\u0151olt\u00e1sok - ha nem is teljesen -, de megakad\u00e1lyozhatj\u00e1k - h\u00edvta fel a figyelmet.\nJelezte azt is, hogy m\u00edg az eddigi vari\u00e1nsok eset\u00e9ben a fert\u0151z\u00f6tt egy-k\u00e9t embernek adta tov\u00e1bb a betegs\u00e9get, a delta eset\u00e9ben ez a sz\u00e1m h\u00e1rom-\u00f6t, de ha szuperterjeszt\u0151r\u0151l van sz\u00f3, akkor ak\u00e1r t\u00f6bb is lehet. \"Ha nagyon sok ember lenne beoltva, akkor j\u00f3 es\u00e9llyel tudn\u00e1nk megakad\u00e1lyozni a negyedik hull\u00e1mot, de a jelenlegi \u00e1toltotts\u00e1gban ez nem megy\" - hangs\u00falyozta\u00a0Szl\u00e1vik\u00a0J\u00e1nos.\nA harmadik olt\u00e1ssal kapcsolatban \u00fagy fogalmazott, ezt els\u0151sorban az id\u0151seknek, az immunhi\u00e1nyosoknak, a daganatos betegeknek \u00e9s a szerv\u00e1t\u00fcltetetteknek kell felvenni\u00fck, de egyre t\u00f6bb adat t\u00e1masztja al\u00e1, hogy \u00e9rdemes m\u00e1soknak is beadatniuk. Kit\u00e9rt arra is, hogy a k\u00f3rh\u00e1zba ker\u00fcl\u0151k 90 sz\u00e1zal\u00e9ka semmilyen olt\u00e1st nem kapott, 10 sz\u00e1zal\u00e9kuk pedig olyan oltott, akinek valamilyen s\u00falyos alapbetegs\u00e9ge van. Hozz\u00e1tette, hogy a gy\u00f3gyszeres ter\u00e1pia egyel\u0151re nem v\u00e1ltozott, ez\u00e9rt is fontos, hogy a megel\u0151z\u00e9sre helyezz\u00e9k a hangs\u00falyt.\n\nMTI 2021. szeptember 2.\n\n"}]