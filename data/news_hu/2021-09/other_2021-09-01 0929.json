[{"date": "2021-09-01 09:29", "url": "https://koronavirus.gov.hu/cikkek/szlavik-delta-virusvarians-az-eddigieknel-nagyobb-veszelyt-jelent-fiatalokra", "h1": "Szl\u00e1vik: a delta v\u00edrusvari\u00e1ns az eddigiekn\u00e9l nagyobb vesz\u00e9lyt jelent a fiatalokra", "body": "\nA koronav\u00edrus delta vari\u00e1nsa jobban terjed \u00e9s nagyobb vesz\u00e9lyt jelent a fiatalokra, mint az eddigi mut\u00e1nsok - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa szerd\u00e1n az M1 aktu\u00e1lis csatorn\u00e1n.\n\n\nSzl\u00e1vik J\u00e1nos hangs\u00falyozta: a statisztik\u00e1k alapj\u00e1n ink\u00e1bb j\u00e1rv\u00e1ny\u00fcgyileg, mint klinikailag, de fontos a fiatalok olt\u00e1sa. Hozz\u00e1tette: m\u00edg a kor\u00e1bbi vari\u00e1nsok csak a t\u00fcnetek megjelen\u00e9se el\u0151tt egy nappal fert\u0151znek, addig a delta vari\u00e1ns m\u00e1r az azt megel\u0151z\u0151 k\u00e9t napban is.\nElmondta: \u00fagy l\u00e1tja, \"sikk lett\", \u00e9s egyre nagyobb ig\u00e9ny van az olt\u00e1sra a fiatalok k\u00f6r\u00e9ben. A sz\u00fcl\u0151knek a f\u0151orvos azt javasolja, ha gyermek\u00fck akarja az olt\u00e1st, akkor is adass\u00e1k be neki, ha \u0151k maguk nincsenek beoltva.\nTudatta: t\u00edz nagyv\u00e1rosban emelkedett a szennyv\u00edz koronav\u00edrus-koncentr\u00e1ci\u00f3ja, vagyis legal\u00e1bb t\u00edz nagyv\u00e1rosban az elk\u00f6vetkez\u0151 hetekben emelkedni fognak az esetsz\u00e1mok. Egyel\u0151re lassan, de jelenleg is emelkednek a sz\u00e1mok, ugyanez t\u00f6rt\u00e9nt az el\u0151z\u0151 hull\u00e1mban, \u00e9s ezt k\u00f6vet\u0151en berobbant a j\u00e1rv\u00e1ny - tette hozz\u00e1. Ha az esetsz\u00e1mok nagyon megemelkednek elk\u00e9pzelhet\u0151, hogy \u00fajra kell maszkot hordani - mondta a f\u0151orvos, hozz\u00e1t\u00e9ve, b\u00edzik abban, hogy lez\u00e1r\u00e1sok, bez\u00e1r\u00e1sok nem lesznek.\nKit\u00e9rt arra is, hogy Izraelb\u0151l \u00e9rkezett h\u00edrek szerint a h\u00e1rom olt\u00e1ssal beoltottak k\u00f6z\u00f6tt cs\u00f6kkentek az esetsz\u00e1mok, de ez egyel\u0151re nincs bizony\u00edtva. Magyarorsz\u00e1gon fel lehet venni a harmadik olt\u00e1st, ami egy\u00e9rtelm\u0171en javasolt az id\u0151seknek, az immunhi\u00e1nyosoknak, a daganatos betegeknek, a szerv\u00e1t\u00fcltetetteknek vagy az olyanoknak, akik immunrendszer\u00fcket elnyom\u00f3 gy\u00f3gyszert szednek - f\u0171zte hozz\u00e1 Szl\u00e1vik J\u00e1nos.\n\nMTI 2021. szeptember 1.\n\n"}]