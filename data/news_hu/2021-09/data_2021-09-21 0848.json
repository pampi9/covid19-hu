[{"date": "2021-09-21 08:48", "url": "https://koronavirus.gov.hu/cikkek/5-millio-862-ezer-beoltott-289-az-uj-fertozott-elhunyt-5-beteg", "h1": "5 milli\u00f3 862 ezer a beoltott, 289 az \u00faj fert\u0151z\u00f6tt, elhunyt 5 beteg", "body": "\nA\u00a0beoltottak sz\u00e1ma 5 862 458, k\u00f6z\u00fcl\u00fck 5 579 231 f\u0151 m\u00e1r a m\u00e1sodik olt\u00e1s\u00e1t is megkapta, 626 ezren pedig m\u00e1r a harmadik olt\u00e1st is felvett\u00e9k. 289 \u00faj fert\u0151z\u00f6ttet igazoltak, ezzel a j\u00e1rv\u00e1ny kezdete \u00f3ta \u00f6sszesen 818 520 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 5 beteg, \u00edgy az elhunytak sz\u00e1ma 30\u00a0141 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg 780 740 f\u0151, az akt\u00edv fert\u0151z\u00f6ttek sz\u00e1ma pedig 7639 f\u0151re emelkedett. 401 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 45-en vannak l\u00e9legeztet\u0151g\u00e9pen. Az \u00faj megbeteged\u00e9seket a delta v\u00edrusmut\u00e1ns okozza, a legnagyobb vesz\u00e9lyben a beoltatlanok vannak, ez\u00e9rt k\u00e9rj\u00fck \u0151ket, hogy regisztr\u00e1ljanak \u00e9s vegy\u00e9k fel az olt\u00e1st miel\u0151bb.\n\nA\u00a0 parlament kedden t\u00e1rgyal a koronav\u00edrus-j\u00e1rv\u00e1ny miatt elrendelt vesz\u00e9lyhelyzet 2022. janu\u00e1r 1-j\u00e9ig t\u00f6rt\u00e9n\u0151 meghosszabb\u00edt\u00e1s\u00e1r\u00f3l. A\u00a0 rendk\u00edv\u00fcli jogrend bizony\u00edtottan seg\u00edti a j\u00e1rv\u00e1ny elleni v\u00e9dekez\u00e9st, \u00e9s a sikeres v\u00e9dekez\u00e9s \u00e9rdek\u00e9ben a gyors cselekv\u0151k\u00e9pess\u00e9get tov\u00e1bbra is fenn kell tartani.\nOrb\u00e1n Viktor minisztereln\u00f6k h\u00e9tf\u0151n az Orsz\u00e1ggy\u0171l\u00e9sben arr\u00f3l besz\u00e9lt, hogy az adatok azt jelzik, hogy a \u00a0j\u00e1rv\u00e1nynak lesz negyedik hull\u00e1ma. Hangs\u00falyozta, hogy maszkokkal \u00e9s korl\u00e1toz\u00e1sokkal nem lehet legy\u0151zni a v\u00edrust, csak az olt\u00e1ssal. Ha el\u00e9g ember be van oltva, nem kell visszat\u00e9rni a z\u00e1r\u00e1sokhoz, a maszkhaszn\u00e1lathoz, hanem a norm\u00e1lis, j\u00f3l megszokott \u00e9letn\u00e9l lehet maradni. A minisztereln\u00f6k ez\u00e9rt\u00a0olt\u00e1s alap\u00fa v\u00e9dekez\u00e9st javasol, \u00e9s arra biztat mindenkit, hogy\u00a0vegye fel a vakcin\u00e1t, mert a s\u00falyos betegs\u00e9get \u00e9s a k\u00f3rh\u00e1zi kezel\u00e9st is elker\u00fclheti vele.\u00a0\nA minisztereln\u00f6k bejelentette, hogy a j\u00e1rv\u00e1nyt \u00e9s a gazdas\u00e1g \u00fajraind\u00edt\u00e1s\u00e1t \u00e9rint\u0151 k\u00e9rd\u00e9sekben lez\u00e1rult nemzeti konzult\u00e1ci\u00f3\u00a0eredm\u00e9ny\u00e9t figyelembe v\u00e9ve a\u00a0korm\u00e1ny alkotm\u00e1nyos v\u00e9delmet k\u00edv\u00e1n adni a csal\u00e1dt\u00e1mogat\u00e1soknak, a munk\u00e1t terhel\u0151 alacsonyabb ad\u00f3knak \u00e9s a nyugd\u00edjaknak is.\u00a0A gazdas\u00e1g sikeres \u00fajraind\u00edt\u00e1sa azt is lehet\u0151v\u00e9 tette, hogy a\u00a0gyermeket nevel\u0151 sz\u00fcl\u0151k szem\u00e9lyi j\u00f6vedelemad\u00f3j\u00e1t az \u00e1tlagb\u00e9r erej\u00e9ig a korm\u00e1ny febru\u00e1r 15-ig visszat\u00e9r\u00edtse.\u00a0 \u00d6sszesen 1,9 milli\u00f3 sz\u00fcl\u0151 sz\u00e1m\u00e1ra mintegy 600 milli\u00e1rd forintos t\u00e1mogat\u00e1st jelent a bejelent\u00e9s.\nA beoltottak kevesebb mint 1%-a betegszik meg, \u00e9s a betegs\u00e9g lefoly\u00e1sa az oltottakn\u00e1l \u00e1ltal\u00e1ban j\u00f3val enyh\u00e9bb. A magyar lakoss\u00e1g t\u00f6bbs\u00e9ge regisztr\u00e1lt v\u00e9d\u0151olt\u00e1sra \u00e9s m\u00e1r fel is vette azt, aki m\u00e9g nem, az tov\u00e1bbra is megteheti a\u00a0www.vakcinainfo.gov.hu\u00a0honlapon. A regisztr\u00e1ci\u00f3 ut\u00e1n a h\u00e1ziorvosn\u00e1l \u00e9s az interneten is lehet\u0151s\u00e9g van olt\u00e1sra id\u0151pontot foglalni:\u00a0www.eeszt.gov.hu\nEzen a h\u00e9ten visszat\u00e9rnek az olt\u00f3orvosok az iskol\u00e1ba, hogy beadj\u00e1k a m\u00e1sodik olt\u00e1sokat a tan\u00e9v elej\u00e9n beoltott di\u00e1koknak. Emellett ez a m\u00e9g beoltatlan 12 \u00e9v feletti di\u00e1kok sz\u00e1m\u00e1ra is \u00fajabb lehet\u0151s\u00e9g az olt\u00e1s felv\u00e9tel\u00e9re.\u00a0\nAz \u00e1toltotts\u00e1g tov\u00e1bbi n\u00f6vel\u00e9se\u00a0\u00e9s a koronav\u00edrus-fert\u0151z\u00e9s s\u00falyos lefoly\u00e1s\u00e1nak megel\u0151z\u00e9se \u00e9rdek\u00e9ben az internetes id\u0151pontfoglal\u00f3ban a hat\u00e1rid\u0151n t\u00fali, valamilyen okn\u00e1l fogva elmaradt m\u00e1sodik olt\u00e1sokra is lehet m\u00e1r id\u0151pontot foglalni. Teh\u00e1t \u00edgy az is k\u00f6nnyen be tudja p\u00f3tolni a m\u00e1sodik olt\u00e1s\u00e1t, akinek m\u00e1r kor\u00e1bban fel kellett volna vennie azt, de elmulasztotta.\u00a0 Sz\u00e1mukra az id\u0151pontfoglal\u00f3 ugyanazt a vakcin\u00e1t\u00a0 aj\u00e1nlja fel, amellyel az els\u0151 olt\u00e1s is t\u00f6rt\u00e9nt.\u00a0https://koronavirus.gov.hu/cikkek/az-elmaradt-masodik-oltasokra-lehet-mar-idopontot-foglalni\n\n"}]