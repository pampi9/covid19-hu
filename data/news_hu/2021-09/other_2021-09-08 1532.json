[{"date": "2021-09-08 15:32", "url": "https://koronavirus.gov.hu/cikkek/pm-koltsegvetes-tovabbra-biztositja-az-ujrainditasahoz-szukseges-forrasokat", "h1": "PM: A k\u00f6lts\u00e9gvet\u00e9s tov\u00e1bbra is biztos\u00edtja az \u00fajraind\u00edt\u00e1s\u00e1hoz sz\u00fcks\u00e9ges forr\u00e1sokat", "body": "\nAz \u00e1llamh\u00e1ztart\u00e1s helyzet\u00e9r\u0151l kiadott gyorst\u00e1j\u00e9koztat\u00f3 kiemelte, hogy az idei m\u00e1sodik negyed\u00e9vben rekordm\u00e9rt\u00e9kben, 17,9 sz\u00e1zal\u00e9kkal n\u0151tt a magyar gazdas\u00e1g az egy \u00e9vvel kor\u00e1bbihoz k\u00e9pest, mik\u00f6zben a foglalkoztatottak sz\u00e1ma \u00e1tl\u00e9pte a 4 milli\u00f3 700 ezret. Ezek az adatok is jelzik, hogy eredm\u00e9nyes a t\u00e1mogat\u00f3 k\u00f6lts\u00e9gvet\u00e9si politika, amely az ad\u00f3cs\u00f6kkent\u00e9sekre, a munkahelyteremt\u00e9sre, a beruh\u00e1z\u00e1sok \u00f6szt\u00f6nz\u00e9s\u00e9re \u00e9s a csal\u00e1dok t\u00e1mogat\u00e1s\u00e1ra \u00e9p\u00fcl.\n\n\nAugusztusban az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt k\u00f6zponti alrendszer\u00e9nek hi\u00e1nya 97,0 milli\u00e1rd forintot tett ki, alig t\u00e9rt el az egy \u00e9vvel kor\u00e1bbi\u00a0\u00a096,3 milli\u00e1rd forintt\u00f3l. Az \u00e9v els\u0151 nyolc h\u00f3napj\u00e1ban 1900,7 milli\u00e1rd forint volt a deficit a m\u00falt \u00e9vi 2261,3 milli\u00e1rd forinttal szemben - k\u00f6z\u00f6lte szerd\u00e1n a P\u00e9nz\u00fcgyminiszt\u00e9rium (PM)\n\u00a0 J\u00faliusban is hasonl\u00f3 nagys\u00e1grend\u0171 86,2 milli\u00e1rd forint\u00a0\u00a0volt a k\u00f6zponti alrendszer havi deficitje, alig t\u00f6bb mint 28 sz\u00e1zal\u00e9ka az egy \u00e9vvel kor\u00e1bbi 307,1 milli\u00e1rd forintnak.\n\u00a0\u00a0\u00a0\u00a0A miniszt\u00e9rium gyorst\u00e1j\u00e9koztat\u00f3ja szerint janu\u00e1r-augusztusban a k\u00f6zponti k\u00f6lts\u00e9gvet\u00e9s 1717,1 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai 221,2 milli\u00e1rd forintos hi\u00e1nyt mutattak, az elk\u00fcl\u00f6n\u00edtett \u00e1llami p\u00e9nzalapok pedig 37,6 milli\u00e1rd forintos t\u00f6bbletet \u00e9rtek el. A k\u00f6zponti k\u00f6lts\u00e9gvet\u00e9s hi\u00e1nya 157,0 milli\u00e1rd forinttal, a t\u00e1rsadalombiztos\u00edt\u00e1si alapok\u00e9 164,7 milli\u00e1rd forinttal kisebb, az elk\u00fcl\u00f6n\u00edtett alapok t\u00f6bblete 39,9 milli\u00e1rd forinttal nagyobb volt id\u00e9n, mint a m\u00falt \u00e9v els\u0151 nyolc h\u00f3napj\u00e1ban.\n\u00a0\u00a0\u00a0\u00a0A PM t\u00e1j\u00e9koztat\u00e1sa szerint az idei kiad\u00e1sok k\u00f6z\u00fcl a k\u00f6z\u00fati fejleszt\u00e9sekre 172,9 milli\u00e1rd forintot, a k\u00f6zleked\u00e9si \u00e1gazati programokra 134,7 milli\u00e1rd forintot, a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra 92,2 milli\u00e1rd forintot ford\u00edtott a korm\u00e1ny. Jelent\u0151s kiad\u00e1s volt m\u00e9g a Magyar falu programra kifizetett 61,7 milli\u00e1rd forint, a vas\u00fati fejleszt\u00e9sekre ford\u00edtott 60,2 milli\u00e1rd forint, vagy a Modern v\u00e1rosok program c\u00e9ljaira k\u00f6lt\u00f6tt 51,1 milli\u00e1rd forint is.\n\u00a0\u00a0\u00a0\u00a0Az iskolakezd\u00e9s megk\u00f6nny\u00edt\u00e9se \u00e9rdek\u00e9ben - hasonl\u00f3an az el\u0151z\u0151 \u00e9vhez - a csal\u00e1di t\u00e1mogat\u00e1sok szeptemberben esed\u00e9kes \u00f6sszeg\u00e9t is augusztusban kapt\u00e1k meg az \u00e9rintett csal\u00e1dok az augusztus h\u00f3napban esed\u00e9kes \u00f6sszeg mellett, ami 32,2 milli\u00e1rd forintos kiad\u00e1st jelentett.\n\u00a0\u00a0\u00a0\u00a0Az \u00e1llamh\u00e1ztart\u00e1s helyzet\u00e9r\u0151l kiadott gyorst\u00e1j\u00e9koztat\u00f3 kiemelte, hogy az idei m\u00e1sodik negyed\u00e9vben rekordm\u00e9rt\u00e9kben, 17,9 sz\u00e1zal\u00e9kkal n\u0151tt a magyar gazdas\u00e1g az egy \u00e9vvel kor\u00e1bbihoz k\u00e9pest, mik\u00f6zben a foglalkoztatottak sz\u00e1ma \u00e1tl\u00e9pte a 4 milli\u00f3 700 ezret. Ezek az adatok is jelzik, hogy eredm\u00e9nyes a t\u00e1mogat\u00f3 k\u00f6lts\u00e9gvet\u00e9si politika, amely az ad\u00f3cs\u00f6kkent\u00e9sekre, a munkahelyteremt\u00e9sre, a beruh\u00e1z\u00e1sok \u00f6szt\u00f6nz\u00e9s\u00e9re \u00e9s a csal\u00e1dok t\u00e1mogat\u00e1s\u00e1ra \u00e9p\u00fcl - \u00edrt\u00e1k.\n\u00a0\u00a0\u00a0\u00a0A k\u00f6lts\u00e9gvet\u00e9s a gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sokat tov\u00e1bbra is biztos\u00edtja - hangs\u00falyozza a PM t\u00e1j\u00e9koztat\u00f3ja.\n\n"}]