[{"date": "2021-09-24 09:40", "url": "https://koronavirus.gov.hu/cikkek/varga-mihaly-dontott-kormany-csaladi-adovisszaterites-reszleteirol", "h1": "Varga Mih\u00e1ly: d\u00f6nt\u00f6tt a korm\u00e1ny a csal\u00e1di ad\u00f3visszat\u00e9r\u00edt\u00e9s r\u00e9szleteir\u0151l", "body": "\nD\u00f6nt\u00f6tt a korm\u00e1ny a csal\u00e1di ad\u00f3visszat\u00e9r\u00edt\u00e9s r\u00e9szleteir\u0151l - jelentette be Varga Mih\u00e1ly p\u00e9nz\u00fcgyminiszter p\u00e9ntek reggel a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban.\n\n\nElmondta: a visszat\u00e9r\u00edt\u00e9s minden olyan gyermekes sz\u00fcl\u0151nek j\u00e1r, aki csal\u00e1di p\u00f3tl\u00e9kra jogosult. Ha a csal\u00e1dban mindk\u00e9t sz\u00fcl\u0151nek van bejelentett munkahelye, akkor mindkett\u0151j\u00fcknek visszaadj\u00e1k a szem\u00e9lyi j\u00f6vedelemad\u00f3t. Hozz\u00e1tette: az ad\u00f3visszat\u00e9r\u00edt\u00e9st a v\u00e1llalkoz\u00f3k is megkapj\u00e1k, ha van gyermek\u00fck. \u00cdgy a jogosultak k\u00f6r\u00e9t gyarap\u00edtj\u00e1k az egy\u00e9ni v\u00e1llalkoz\u00f3k, a mez\u0151gazdas\u00e1gi \u0151stermel\u0151k, az ingatlan-b\u00e9rbead\u00f3k, a kat\u00e1s \u00e9s az ekh\u00f3s ad\u00f3z\u00f3k is. A gyermeket nevel\u0151 kat\u00e1s v\u00e1llalkoz\u00f3k \u00edgy a 2021-es t\u00e9teles ad\u00f3juk egynegyed\u00e9t, m\u00edg az ekh\u00f3s ad\u00f3z\u00f3k a befizetett 15 sz\u00e1zal\u00e9kos ad\u00f3juk k\u00e9tharmad\u00e1t kaphatj\u00e1k vissza. A visszafizet\u00e9s fels\u0151 hat\u00e1ra az \u00e1tlagb\u00e9r \u00e9ves ad\u00f3tartalma.\n\u00a0\u00a0\u00a0\u00a0A miniszter eml\u00e9keztetett: a csal\u00e1di ad\u00f3visszat\u00e9r\u00edt\u00e9s felt\u00e9tele, hogy a magyar gazdas\u00e1g n\u00f6veked\u00e9se az id\u00e9n el\u00e9rje az 5,5 sz\u00e1zal\u00e9kot. Ez a jelenlegi sz\u00e1m\u00edt\u00e1saik szerint teljes\u00fclni fog. \"Ha folytatjuk az \u00fajraind\u00edt\u00e1st seg\u00edt\u0151 int\u00e9zked\u00e9seket, ak\u00e1r a 7 sz\u00e1zal\u00e9kot is el\u00e9rheti, s\u0151t meghaladhatja a magyar gazdas\u00e1g n\u00f6veked\u00e9se\" - fogalmazott a miniszter. Ez azt jelenti, hogy 1 milli\u00f3 900 ezer sz\u00fcl\u0151nek \u00f6sszesen 600 milli\u00e1rd forintot fizetnek vissza. Ez minden id\u0151k legnagyobb csal\u00e1doknak ny\u00fajtott ad\u00f3kedvezm\u00e9nye - tette hozz\u00e1 Varga Mih\u00e1ly.\n\u00a0\u00a0\u00a0\u00a0A Nemzeti Ad\u00f3- \u00e9s V\u00e1mhivatal m\u00e1r j\u00f6v\u0151 febru\u00e1rban teljes\u00edti a visszafizet\u00e9st.\n\u00a0\u00a0\u00a0\u00a0\"Magyarorsz\u00e1g m\u0171k\u00f6dik, a magyar gazdas\u00e1g m\u0171k\u00f6dik. Magyarorsz\u00e1g az egyik leggyorsabb gazdas\u00e1gi \u00fajraind\u00edt\u00e1st \u00e9rte el az Eur\u00f3pai Uni\u00f3ban, ez a csal\u00e1dok, a v\u00e1llalkoz\u00e1sok \u00e9s a helyes gazdas\u00e1gpolitika k\u00f6z\u00f6s sikere. Ez a siker teszi lehet\u0151v\u00e9, hogy a csal\u00e1di ad\u00f3visszat\u00e9r\u00edt\u00e9ssel folytassuk a csal\u00e1dok meger\u0151s\u00edt\u00e9s\u00e9t\" - mondta a p\u00e9nz\u00fcgyminiszter.\n\nMTI 2021. szeptember 24.\n\n"}]