[{"date": "2021-09-10 19:18", "url": "https://koronavirus.gov.hu/cikkek/menczer-tiz-honapon-belul-letrehozzak-sinopharm-vakcina-gyartasahoz-szukseges-infrastrukturat", "h1": "Menczer: t\u00edz h\u00f3napon bel\u00fcl l\u00e9trehozz\u00e1k a Sinopharm-vakcina gy\u00e1rt\u00e1s\u00e1hoz sz\u00fcks\u00e9ges infrastrukt\u00far\u00e1t", "body": "\nEgy\u00fcttm\u0171k\u00f6d\u00e9si sz\u00e1nd\u00e9knyilatkozat sz\u00fcletett a k\u00ednai Sinopharm-vakcina magyarorsz\u00e1gi gy\u00e1rt\u00e1s\u00e1ra vonatkoz\u00f3an, a meg\u00e1llapod\u00e1s szerint legk\u00e9s\u0151bb 10 h\u00f3napon bel\u00fcl l\u00e9trehozz\u00e1k Magyarorsz\u00e1gon a sz\u00fcks\u00e9ges infrastrukt\u00far\u00e1t a vakcinagy\u00e1rt\u00e1shoz - k\u00f6z\u00f6lte a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra p\u00e9nteken a Facebook-oldal\u00e1n.\n\n\nMenczer Tam\u00e1s azt \u00edrta: egy\u00fcttm\u0171k\u00f6d\u00e9si sz\u00e1nd\u00e9knyilatkozatot \u00edrtak al\u00e1 a k\u00ednai Sinopharm-vakcina magyarorsz\u00e1gi gy\u00e1rt\u00e1s\u00e1ra vonatkoz\u00f3an Jang Huj-csuannal, a vakcinafejleszt\u0151 c\u00e9g (Sinopharm-CNBG) aleln\u00f6k\u00e9vel \u00e9s Peng Hszia\u00f3val, a Sinopharm-CNBG emir\u00e1tusokbeli vegyesv\u00e1llalati partner\u00e9nek (G42) vez\u00e9rigazgat\u00f3j\u00e1val. Abban \u00e1llapodtak meg, hogy legk\u00e9s\u0151bb 10 h\u00f3napon bel\u00fcl l\u00e9trehozz\u00e1k Magyarorsz\u00e1gon a sz\u00fcks\u00e9ges kapacit\u00e1st \u00e9s infrastrukt\u00far\u00e1t a Sinopharm-vakcina gy\u00e1rt\u00e1s\u00e1hoz - k\u00f6z\u00f6lte.\nAz \u00e1llamtitk\u00e1r azt \u00edrta, mivel a k\u00ednai \u00e9s az emir\u00e1tusokbeli partnereink folyamatosan vizsg\u00e1lj\u00e1k a v\u00edrus \u00faj mut\u00e1ci\u00f3it \u00e9s dolgoznak az aktu\u00e1lisan leghat\u00e9konyabb vakcin\u00e1k kifejleszt\u00e9s\u00e9n, az egy\u00fcttm\u0171k\u00f6d\u00e9s lehet\u0151s\u00e9get adhat Magyarorsz\u00e1gnak arra, hogy \u00faj mut\u00e1ci\u00f3 eset\u00e9n friss inform\u00e1ci\u00f3kkal rendelkezz\u00fcnk, a hazai gy\u00e1rt\u00e1snak k\u00f6sz\u00f6nhet\u0151en gyorsan \u00e9s hat\u00e9konyan reag\u00e1ljunk. Menczer Tam\u00e1s kiemelte: az olt\u00e1s az egyetlen fegyver a v\u00edrus ellen. \"Az van nagyobb biztons\u00e1gban, aki vakcin\u00e1t tud gy\u00e1rtani, lehet\u0151leg min\u00e9l t\u00f6bbf\u00e9l\u00e9t\".\nMTI 2021. szeptember 10.\n\n"}]