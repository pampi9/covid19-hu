[{"date": "2021-09-29 10:23", "url": "https://koronavirus.gov.hu/cikkek/pm-szulok-tobbsege-automatikusan-kapja-vissza-2021-ben-befizetett-adojat", "h1": "PM: a sz\u00fcl\u0151k t\u00f6bbs\u00e9ge automatikusan kapja vissza a 2021-ben befizetett ad\u00f3j\u00e1t", "body": "\nMinden sz\u00fcl\u0151, aki csal\u00e1di p\u00f3tl\u00e9kra jogosult, sz\u00e1molhat az ad\u00f3visszat\u00e9r\u00edt\u00e9ssel, \u00edgy az is, akinek a gyermeke elm\u00falt 18 \u00e9ves, de m\u00e9g k\u00f6z\u00e9piskol\u00e1ban tanul. Az \u00e9rintettek t\u00f6bbs\u00e9g\u00e9nek semmit nem kell tenni\u00fck, 2022. febru\u00e1r 15-ig automatikusan k\u00e9zhez is kapj\u00e1k a nekik j\u00e1r\u00f3 \u00f6sszeget - t\u00e1j\u00e9koztatta T\u00e1llai Andr\u00e1s az MTI-t.\n\n\nA csal\u00e1di ad\u00f3visszat\u00e9r\u00edt\u00e9s nemcsak az\u00e9rt t\u00f6rt\u00e9nelmi jelent\u0151s\u00e9g\u0171 l\u00e9p\u00e9s, mert soha egyetlen korm\u00e1ny sem hagyott m\u00e9g ilyen nagy \u00f6sszeget a csal\u00e1dokn\u00e1l, hanem az\u00e9rt is, mert az ig\u00e9nybev\u00e9tele az \u00e9rintettek t\u00f6bbs\u00e9g\u00e9nek semmilyen adminisztr\u00e1ci\u00f3s terhet nem jelent, r\u00e1ad\u00e1sul a szab\u00e1lyrendszere is rendk\u00edv\u00fcl egyszer\u0171 - \u00f6sszegezte a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\u00a0\u00a0\u00a0\u00a0A szab\u00e1lyrendszerre kit\u00e9rve T\u00e1llai Andr\u00e1s elmondta, hogy l\u00e9nyeg\u00e9ben minden gyermekes sz\u00fcl\u0151nek, aki csal\u00e1di p\u00f3tl\u00e9kra jogosult, visszaj\u00e1r a 2021-ben szerzett j\u00f6vedelme ut\u00e1n a fizetend\u0151 szem\u00e9lyi j\u00f6vedelemad\u00f3. A visszafizetend\u0151 \u00f6sszeg a 2021-ben t\u00e9nylegesen megfizetett szem\u00e9lyi j\u00f6vedelemad\u00f3 \u00f6sszege, de legfeljebb a 2020. decemberi adatok alapj\u00e1n sz\u00e1molt \u00e9ves \u00e1tlagb\u00e9r ad\u00f3szintje - tette hozz\u00e1.\n\u00a0\u00a0\u00a0\u00a0A Magyar \u00c1llamkincst\u00e1r adatai szerint augusztusban t\u00f6bb mint egymilli\u00f3an kaptak csal\u00e1di p\u00f3tl\u00e9kot. 2021-ben szerzett j\u00f6vedelem ut\u00e1n az ad\u00f3 nemcsak annak a sz\u00fcl\u0151nek j\u00e1r vissza, aki a csal\u00e1di p\u00f3tl\u00e9kot kapja, hanem a h\u00e1zast\u00e1rs\u00e1nak is - nyomat\u00e9kos\u00edtotta T\u00e1llai Andr\u00e1s.\n\u00a0\u00a0\u00a0\u00a0R\u00e1mutatott: az ad\u00f3visszat\u00e9r\u00edt\u00e9s szab\u00e1lyai nemcsak nagyon kedvez\u0151ek, de k\u00f6nnyen alkalmazhat\u00f3ak is, hiszen illeszkednek a t\u00f6bb mint 10 \u00e9ves csal\u00e1di ad\u00f3kedvezm\u00e9ny szab\u00e1lyaihoz. A t\u00f6bb mint egy \u00e9vtizedes joggyakorlathoz igazodva egy\u00e9rtelm\u0171 az is, hogy az elv\u00e1lt sz\u00fcl\u0151k k\u00f6z\u00fcl annak j\u00e1r a csal\u00e1di ad\u00f3visszat\u00e9r\u00edt\u00e9s, aki a csal\u00e1di p\u00f3tl\u00e9kra jogosult. \u00cdgy p\u00e9ld\u00e1ul a gyermek\u00fcket egyed\u00fcl nevel\u0151 elv\u00e1lt sz\u00fcl\u0151k mellett azoknak az elv\u00e1lt sz\u00fcl\u0151knek is j\u00e1r a visszat\u00e9r\u00edt\u00e9s, akik a saj\u00e1t h\u00e1ztart\u00e1sukban felv\u00e1ltva gondozva nevelik a gyermeket, \u00e9s emiatt a csal\u00e1di p\u00f3tl\u00e9kot 50-50 sz\u00e1zal\u00e9kos \u00f6sszegben kapj\u00e1k.\n\u00a0\u00a0\u00a0\u00a0Hozz\u00e1tette: a gyermek kora eset\u00e9ben is a kedvez\u0151 szab\u00e1lyok \u00e9rv\u00e9nyesek, hiszen nem a nagykor\u00fav\u00e1 v\u00e1l\u00e1s, a 18. \u00e9let\u00e9v bet\u00f6lt\u00e9se sz\u00e1m\u00edt, hanem am\u00edg a gyerek k\u00f6z\u00e9piskol\u00e1ban tanul, annak a tan\u00e9vnek az utols\u00f3 napj\u00e1ig j\u00e1r vissza az ad\u00f3 a sz\u00fcl\u0151nek, amelyben a gyerek 20 \u00e9ves lesz. Ha a gyerek saj\u00e1tos nevel\u00e9si ig\u00e9ny\u0171, akkor a korhat\u00e1r m\u00e9g magasabb: 23 \u00e9v - magyar\u00e1zta az \u00e1llamtitk\u00e1r.\n\u00a0\u00a0\u00a0\u00a0A korm\u00e1ny leg\u00fajabb csal\u00e1dseg\u00edt\u0151 int\u00e9zked\u00e9se j\u00f6v\u0151re \u00f6sszess\u00e9g\u00e9ben 600 milli\u00e1rd forintot hagy mintegy 1,9 milli\u00f3 sz\u00fcl\u0151n\u00e9l - h\u00fazta al\u00e1 T\u00e1llai Andr\u00e1s, megjegyezve, hogy ezzel a 2010 \u00f3ta a csal\u00e1dokn\u00e1l hagyott ad\u00f3 \u00f6sszege m\u00e1r megk\u00f6zel\u00edti a 4 ezer milli\u00e1rd forintot.\n\nMTI 2021. szeptember 29.\n\n"}]