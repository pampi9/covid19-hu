[{"date": "2021-09-13 11:41", "url": "https://koronavirus.gov.hu/cikkek/varga-mihaly-oktober-vegeig-tart-hitelmoratorium-novembertol-raszorulok-tovabb-elhetnek", "h1": "Varga Mih\u00e1ly: okt\u00f3ber v\u00e9g\u00e9ig tart a hitelmorat\u00f3rium, novembert\u0151l a r\u00e1szorul\u00f3k tov\u00e1bb \u00e9lhetnek a lehet\u0151s\u00e9ggel", "body": "\nFontos d\u00f6nt\u00e9st hozott a korm\u00e1ny a hitelmorat\u00f3riumr\u00f3l Varga Mih\u00e1ly p\u00e9nz\u00fcgyminiszter bejelent\u00e9se szerint: novembert\u0151l j\u00f6v\u0151 \u00e9v j\u00fanius 30-ig a r\u00e1szorul\u00f3k tov\u00e1bbra is ig\u00e9nybe vehetik a hitelt\u00f6rleszt\u00e9si morat\u00f3riumot.\n\n\nA t\u00e1rcavezet\u0151 a Facebook-oldal\u00e1n h\u00e9tf\u0151n k\u00f6zz\u00e9tett vide\u00f3ban bejelentette: a nyugd\u00edjasok, a gyermeket v\u00e1r\u00f3k, illetve nevel\u0151k, a k\u00f6zfoglalkoztatottak, \u00e9s azok a mag\u00e1nszem\u00e9lyek, akiknek az el\u0151z\u0151 \u00e9vhez k\u00e9pest cs\u00f6kkent a j\u00f6vedelm\u00fck k\u00e9rhetik a hosszabb\u00edt\u00e1st. Hozz\u00e1tette: a v\u00e1llalkoz\u00e1sok eset\u00e9ben azok k\u00e9rhetik, amelyeknek az \u00e1rbev\u00e9tele legal\u00e1bb 25 sz\u00e1zal\u00e9kkal esett az el\u0151z\u0151 \u00e9vhez k\u00e9pest.\n\u00a0\u00a0\u00a0\u00a0Fontosnak nevezte, hogy azoknak, akik hosszabb\u00edtani szeretn\u00e9k a morat\u00f3riumot 2022 j\u00fanius v\u00e9g\u00e9ig, err\u0151l a jogosults\u00e1gi felt\u00e9telek fenn\u00e1ll\u00e1sa eset\u00e9n nyilatkozniuk kell majd a bankjuknak. A bent marad\u00e1s teh\u00e1t nem automatikus - mondta. Annak \u00e9rdek\u00e9ben, hogy az \u00e9rintetteknek legyen kell\u0151 ideje nyilatkozni a hitelmorat\u00f3riumban marad\u00e1sr\u00f3l, azt meghosszabb\u00edtj\u00e1k automatikusan 2021. okt\u00f3ber 31-ig mindenki r\u00e9sz\u00e9re v\u00e1ltozatlan form\u00e1ban - k\u00f6z\u00f6lte.\n\u00a0\u00a0\u00a0\u00a0Kit\u00e9rt arra: a nemzeti konzult\u00e1ci\u00f3ban a magyar emberek vil\u00e1gos v\u00e1laszt adtak, a v\u00e1laszad\u00f3k 91 sz\u00e1zal\u00e9ka t\u00e1mogatta a hitelmorat\u00f3rium meghosszabb\u00edt\u00e1s\u00e1t a r\u00e1szorul\u00f3k r\u00e9sz\u00e9re. A hitelmorat\u00f3rium val\u00f3s seg\u00edts\u00e9get ny\u00fajtott a v\u00e1ls\u00e1g sor\u00e1n, a munkahelyek \u00e9s a csal\u00e1dok \u00e9letsz\u00ednvonal\u00e1nak megv\u00e9d\u00e9s\u00e9ben. A mostani d\u00f6nt\u00e9s c\u00e9lja, hogy a gazdas\u00e1g \u00fajraind\u00edt\u00e1sakor a r\u00e1szorul\u00f3k r\u00e9sz\u00e9re tov\u00e1bbra is meg\u0151rizz\u00e9k ezt a v\u00e9d\u0151h\u00e1l\u00f3t - mondta, hozz\u00e1t\u00e9ve: aki viszont m\u00e1r k\u00e9pes \u00e9s van lehet\u0151s\u00e9ge a t\u00f6rleszt\u0151 r\u00e9szletek fizet\u00e9s\u00e9nek folytat\u00e1s\u00e1ra, annak \u00e9rdemes m\u00e9rlegelnie a visszafizet\u00e9s megkezd\u00e9s\u00e9nek el\u0151nyeit is.\n\n\nMTI 2021. szeptember 13.\n\n"}]