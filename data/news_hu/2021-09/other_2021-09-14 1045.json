[{"date": "2021-09-14 10:45", "url": "https://koronavirus.gov.hu/cikkek/ujabb-intezkedesek-segitik-fiatalokat-gyermekes-csaladokat-es-az-otthonteremtoket", "h1": "\u00dajabb int\u00e9zked\u00e9sek seg\u00edtik a fiatalokat, a gyermekes csal\u00e1dokat \u00e9s az otthonteremt\u0151ket", "body": "\nMeghosszabb\u00edtja a korm\u00e1ny a tavaly m\u00e1jusban bevezetett Di\u00e1khitel Plusz ig\u00e9nybev\u00e9tel\u00e9nek lehet\u0151s\u00e9g\u00e9t 2022. j\u00fanius 30-ig - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se ut\u00e1n tartott budapesti sajt\u00f3t\u00e1j\u00e9koztat\u00f3n.\n\n\nNov\u00e1k Katalin azt mondta: a d\u00f6nt\u00e9s \u00e9rtelm\u00e9ben okt\u00f3ber elsej\u00e9t\u0151l ism\u00e9t el\u00e9rhet\u0151 lesz a fels\u0151oktat\u00e1sban tanul\u00f3 hallgat\u00f3knak az 500 ezer forintos, szabad felhaszn\u00e1l\u00e1s\u00fa, kamatmentes hitel.\n\u00a0\u00a0\u00a0\u00a0A Di\u00e1khitel Pluszt a bevezet\u00e9se \u00f3ta 40 ezren ig\u00e9nyelt\u00e9k - tette hozz\u00e1.\n\u00a0\u00a0\u00a0\u00a0Hangs\u00falyozta: a di\u00e1khitel minden elem\u00e9n\u00e9l fenn\u00e1ll az a lehet\u0151s\u00e9g, hogy a hitelt felvev\u0151 n\u0151k gyermekv\u00e1llal\u00e1s eset\u00e9n t\u00f6rleszt\u00e9si k\u00f6nny\u00edt\u00e9st kapnak, a m\u00e1sodik \u00e9s harmadik gyermek ut\u00e1n pedig elengedik a tartoz\u00e1s fel\u00e9t, illetve eg\u00e9sz\u00e9t.\n\u00a0\u00a0\u00a0\u00a0A miniszter tudatta azt is, hogy azok a hallgat\u00f3k, akik 2021. janu\u00e1r elseje el\u0151tt is az Egyes\u00fclt Kir\u00e1lys\u00e1gban tanultak, \u00e9s tanulm\u00e1nyaikhoz di\u00e1khitelt vettek fel, a Brexit ellen\u00e9re a j\u00f6v\u0151ben is ig\u00e9nyelhetik a di\u00e1khitelt.\n\u00a0\u00a0\u00a0\u00a0Besz\u00e1molt arr\u00f3l is, hogy a korm\u00e1ny egyszer\u0171s\u00edti az otthonteremt\u00e9si t\u00e1mogat\u00e1sok szab\u00e1lyait.\n\u00a0\u00a0\u00a0\u00a0A csal\u00e1di otthonteremt\u00e9si kedvezm\u00e9ny (csok) eset\u00e9n a vesz\u00e9lyhelyzet idej\u00e9n lej\u00e1r\u00f3 gyermekv\u00e1llal\u00e1si hat\u00e1rid\u0151ket egys\u00e9gesen kitolj\u00e1k 2022. j\u00fanius 30-ig - emelte ki.\n\u00a0\u00a0\u00a0\u00a0Ismertette: hal\u00e1l eset\u00e9n az \u00f6zvegy besz\u00e1m\u00edthatja az elhunyt t\u00e1rsadalombiztos\u00edt\u00e1si jogviszony\u00e1t, a nagycsal\u00e1dosok aut\u00f3v\u00e1s\u00e1rl\u00e1si t\u00e1mogat\u00e1s\u00e1nak ig\u00e9nyl\u00e9sekor pedig nem esnek el a lehet\u0151s\u00e9gt\u0151l azok, akiknek \u00f6tezer forint alatti k\u00f6ztartoz\u00e1suk van.\n\u00a0\u00a0\u00a0\u00a0Tov\u00e1bb\u00e1 b\u0151v\u00fcl azoknak a beruh\u00e1z\u00e1soknak a k\u00f6re, amelyre az otthonfel\u00faj\u00edt\u00e1si t\u00e1mogat\u00e1s ig\u00e9nybe vehet\u0151, \u00edgy az autist\u00e1k \u00e9s a hall\u00e1ss\u00e9r\u00fcltek \u00e9let\u00e9t megk\u00f6nny\u00edt\u0151 fejleszt\u00e9sekre is, valamint k\u00fclt\u00e9ri l\u00e9pcs\u0151 kialak\u00edt\u00e1s\u00e1ra, fel\u00faj\u00edt\u00e1s\u00e1ra \u00e9s k\u00fcls\u0151, elektromos munk\u00e1latokra is k\u00e9rhet\u0151 - tette hozz\u00e1.\n\u00a0\u00a0\u00a0\u00a0Nov\u00e1k Katalin k\u00e9rd\u00e9sre v\u00e1laszolva elmondta: a vesz\u00e9lyhelyzet meghosszabb\u00edt\u00e1s\u00e1val kapcsolatban a keddi korm\u00e1ny\u00fcl\u00e9sen d\u00f6ntenek. Jelenleg nincs arra mutat\u00f3 adat, hogy a gyerekek k\u00f6z\u00f6tt az iskolakezd\u00e9ssel megemelkedett volna a megbeteged\u00e9sek sz\u00e1ma - tette hozz\u00e1.\n\u00a0\u00a0\u00a0\u00a0A hitelmorat\u00f3riummal \u00f6sszef\u00fcgg\u0151 k\u00e9rd\u00e9sekre azt felelte: a lehet\u0151s\u00e9g nem azt jelenti, hogy elengedik a tartoz\u00e1st, hanem hogy ideiglenesen nem kell fizetni a t\u00f6rleszt\u0151r\u00e9szletet. A korm\u00e1ny b\u00edzik az emberek j\u00f3zans\u00e1g\u00e1ban - mondta a miniszter.\n\n\n\u00a0\u00a0\u00a0\u00a0B\u00f3dis J\u00f3zsef, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra arr\u00f3l besz\u00e9lt, hogy a fels\u0151oktat\u00e1si int\u00e9zm\u00e9nyek jelent\u0151s r\u00e9sz\u00e9ben m\u00e1r elkezd\u0151d\u00f6tt az oktat\u00e1s, \"a sikeres j\u00e1rv\u00e1nykezel\u00e9snek k\u00f6sz\u00f6nhet\u0151en a megszokott m\u00f3don\", a modellv\u00e1lt\u00e1snak k\u00f6sz\u00f6nhet\u0151en meg\u00fajult, versenyk\u00e9pes k\u00f6rnyezetben.\n\u00a0\u00a0\u00a0\u00a0A miniszt\u00e9rium \u00e1gazati aj\u00e1nl\u00e1ssal seg\u00edtette az int\u00e9zm\u00e9nyek munk\u00e1j\u00e1t, amelyben hangs\u00falyozt\u00e1k, hogy a koronav\u00edrus-j\u00e1rv\u00e1ny elleni leghat\u00e9konyabb v\u00e9dekez\u00e9s az olt\u00e1s, \u00e9s arra biztatt\u00e1k az int\u00e9zm\u00e9nyeket, hogy \u00f6szt\u00f6n\u00f6zz\u00e9k a hallgat\u00f3kat \u00e9s a tan\u00e1rokat az olt\u00e1s beadat\u00e1s\u00e1ra - mondta, hozz\u00e1f\u0171zve: az augusztus v\u00e9gi adatok szerint a hallgat\u00f3k t\u00f6bb mint 80 sz\u00e1zal\u00e9ka megkapta a koronav\u00edrus elleni olt\u00e1st.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is: 21 modellv\u00e1lt\u00f3 int\u00e9zm\u00e9ny van, amelyben a hallgat\u00f3k 70 sz\u00e1zal\u00e9ka tanul.\n\u00a0\u00a0\u00a0\u00a0A modellv\u00e1lt\u00e1s \u00faj lehet\u0151s\u00e9geket jelent az int\u00e9zm\u00e9nyeknek: a m\u0171k\u00f6dtet\u00e9s szempontj\u00e1b\u00f3l a kor\u00e1bbi b\u00fcdzs\u00e9 dupl\u00e1ja \u00e1ll rendelkez\u00e9sre, \u00e9s soha nem l\u00e1tott m\u00e9rt\u00e9k\u0171 fejleszt\u00e9sek indultak el.\n\u00a0\u00a0\u00a0\u00a0A korm\u00e1ny 1500 milli\u00e1rdnyi forr\u00e1st kor\u00e1bban m\u00e1r garant\u00e1lt, de az int\u00e9zm\u00e9nyek 2700 milli\u00e1rdnyi forr\u00e1sig\u00e9nyt jel\u00f6ltek meg programjaikban - mondta, hozz\u00e1t\u00e9ve: dolgoznak rajta, hogy ezek mind megval\u00f3sulhassanak.\n\u00a0\u00a0\u00a0\u00a0Hangs\u00falyozta: 2020-hoz k\u00e9pest t\u00f6bb mint t\u00edzezerrel n\u0151tt a fels\u0151oktat\u00e1sba felvett hallgat\u00f3k sz\u00e1ma, \u00e9s a k\u00fclf\u00f6ldi hallgat\u00f3i l\u00e9tsz\u00e1m is 65 sz\u00e1zal\u00e9kkal emelkedett.\n\u00a0\u00a0\u00a0\u00a0A munka sikeress\u00e9g\u00e9t mutatja az is, hogy a fels\u0151oktat\u00e1si int\u00e9zm\u00e9nyeket rangsorol\u00f3 Times Higher Education list\u00e1n tizenegy magyar egyetem szerepelt - mondta az \u00e1llamtitk\u00e1r.\n\nMTI 2021. szeptember 14.\n\n"}]