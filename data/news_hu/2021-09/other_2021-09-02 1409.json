[{"date": "2021-09-02 14:09", "url": "https://koronavirus.gov.hu/cikkek/beoltatlanoknak-meg-mindig-nem-keso-oltasra-regisztralni-0", "h1": "A beoltatlanoknak m\u00e9g mindig nem k\u00e9s\u0151 olt\u00e1sra regisztr\u00e1lni", "body": "\nA koronav\u00edrus \u00e9s annak vari\u00e1nsai tov\u00e1bbra is jelen vannak Eur\u00f3p\u00e1ban, a gyorsan terjed\u0151 delta v\u00edrusmut\u00e1ns miatt t\u00f6bb orsz\u00e1gban \u00fajra emelkedik a fert\u0151z\u00f6ttek sz\u00e1ma. A betegs\u00e9g s\u00falyos lefoly\u00e1sa ellen tov\u00e1bbra is a v\u00e9d\u0151olt\u00e1s jelenti a leger\u0151sebb v\u00e9delmet. A beoltottak kevesebb mint 1%-a betegszik meg, \u00e9s a betegs\u00e9g lefoly\u00e1sa az oltottakn\u00e1l \u00e1ltal\u00e1ban j\u00f3val enyh\u00e9bb. A magyar lakoss\u00e1g t\u00f6bbs\u00e9ge regisztr\u00e1lt v\u00e9d\u0151olt\u00e1sra \u00e9s m\u00e1r fel is vette azt, aki m\u00e9g nem, annak sem k\u00e9s\u0151. A regisztr\u00e1ci\u00f3s honlap \u00e9s az internetes id\u0151pontfoglal\u00f3 is folyamatosan nyitva van.\n\n\nKik tudnak regisztr\u00e1lni a\u00a0www.vakcinainfo.gov.hu\u00a0honlapon?\n\n\u00a0\u00a0\u00a0\u00a0\u00a0\u00a0\u00a0 Minden Magyarorsz\u00e1gon \u00e9l\u0151 magyar \u00e1llampolg\u00e1r (12 \u00e9v feletti gyermekeket is tudnak regisztr\u00e1lni a sz\u00fcl\u0151k)\n\u00a0\u00a0\u00a0\u00a0\u00a0\u00a0\u00a0 K\u00fclhoni magyarok (magyar \u00e1llampolg\u00e1rok, magyar igazolv\u00e1nnyal rendelkez\u0151k)\n\u00a0\u00a0\u00a0\u00a0\u00a0\u00a0\u00a0 K\u00fclf\u00f6ld\u00f6n \u00e9l\u0151 magyar \u00e1llampolg\u00e1rok\n\u00a0\u00a0\u00a0\u00a0\u00a0\u00a0\u00a0 Magyarorsz\u00e1gon \u00e9l\u0151 k\u00fclf\u00f6ldiek (sz\u00e1mukra angol nyelven is el\u00e9rhet\u0151 a regisztr\u00e1ci\u00f3s fel\u00fclet\u00a0https://vakcinainfo.gov.hu/registration)\n\nK\u00e9rj\u00fck, hogy a regisztr\u00e1ci\u00f3 sor\u00e1n k\u00fcl\u00f6n\u00f6sen figyeljenek a szem\u00e9lyes adatok, okirat azonos\u00edt\u00f3k, el\u00e9rhet\u0151s\u00e9gek pontos megad\u00e1s\u00e1ra!\nA regisztr\u00e1ci\u00f3 sor\u00e1n megadott adatok ellen\u0151rz\u00e9se\u00a0\u00e9s \u00e9rv\u00e9nyes\u00edt\u00e9se n\u00e9h\u00e1ny napot vesz ig\u00e9nybe. Ezt k\u00f6vet\u0151en, az \u00e9rv\u00e9nyes regisztr\u00e1ci\u00f3val rendelkez\u0151k (k\u00fcl\u00f6n \u00e9rtes\u00edt\u00e9s n\u00e9lk\u00fcl) automatikusan tudnak az interneten id\u0151pontot foglalni az olt\u00e1sra.\u00a0Id\u0151pontfoglal\u00f3:\u00a0https://www.eeszt.gov.hu/hu/web/guest/covid-oltas-idopontfoglalas\nA Magyarorsz\u00e1gon \u00e9l\u0151 k\u00fclf\u00f6ldiek \u00e9s a k\u00fclhoni magyar \u00e1llampolg\u00e1rok, illetve magyar igazolv\u00e1nnyal rendelkez\u0151k regisztr\u00e1ci\u00f3j\u00e1nak\u00a0ellen\u0151rz\u00e9se t\u00f6bb napig eltarthat, \u0151k a regisztr\u00e1ci\u00f3 sor\u00e1n megadott email c\u00edm\u00fckre k\u00fcl\u00f6n \u00e9rtes\u00edt\u00e9st kapnak a regisztr\u00e1ci\u00f3 \u00e9rv\u00e9nyes\u00edt\u00e9s\u00e9r\u0151l \u00e9s az id\u0151pontfoglal\u00e1s lehet\u0151s\u00e9g\u00e9r\u0151l.\u00a0\nJ\u00falius elej\u00e9t\u0151l Magyarorsz\u00e1g megnyitotta az olt\u00e1s lehet\u0151s\u00e9g\u00e9t a szomsz\u00e9dos orsz\u00e1gok hat\u00e1rmenti lak\u00f3i sz\u00e1m\u00e1ra is. \u0150k\u00a0el\u0151zetes regisztr\u00e1ci\u00f3 n\u00e9lk\u00fcl is j\u00f6hetnek Magyarorsz\u00e1gra felvenni az olt\u00e1st, a regisztr\u00e1ci\u00f3juk a k\u00f3rh\u00e1zi olt\u00f3ponton t\u00f6rt\u00e9nik.\n\n"}]