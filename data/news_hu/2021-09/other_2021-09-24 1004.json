[{"date": "2021-09-24 10:04", "url": "https://koronavirus.gov.hu/cikkek/orban-viktor-virus-ellen-csak-az-oltas-segit", "h1": "Orb\u00e1n Viktor: a v\u00edrus ellen csak az olt\u00e1s seg\u00edt", "body": "\nAzt m\u00e1r megtanultuk, hogy csak az olt\u00e1s seg\u00edt \u00e9s az oltatlanok \u00e9letvesz\u00e9lynek, legal\u00e1bbis egy s\u00falyos betegs\u00e9gnek teszik ki magukat. - mondta a minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. Orb\u00e1n Viktor a vakcina felv\u00e9tel\u00e9re b\u00edztatott \u00e9s elmondta, hogy a lez\u00e1r\u00e1s ellen \u00e9rvel, az utols\u00f3 pillanatig, ameddig lehet, ha a negyedik j\u00e1rv\u00e1nyhull\u00e1m sor\u00e1n lesz korl\u00e1toz\u00e1s, akkor is ink\u00e1bb a v\u00e9detts\u00e9gi igazolv\u00e1nyhoz val\u00f3 visszat\u00e9r\u00e9st fogja javasolni.\n\n\nA v\u00edrus ellen csak az olt\u00e1s seg\u00edt, az oltatlanok egy s\u00falyos betegs\u00e9g kock\u00e1zat\u00e1nak vannak kit\u00e9ve\n\n\u00a0\u00a0\u00a0\u00a0Orb\u00e1n Viktor hangs\u00falyozta, a koronav\u00edrus-j\u00e1rv\u00e1ny miatti \u00fajabb lez\u00e1r\u00e1sok igazs\u00e1gtalanok lenn\u00e9nek azzal a 6 milli\u00f3 emberrel szemben, akik beoltatt\u00e1k magukat, ez\u00e9rt ha lesz is b\u00e1rmilyen korl\u00e1toz\u00e1s, akkor a v\u00e9detts\u00e9gi igazolv\u00e1nyhoz val\u00f3 visszat\u00e9r\u00e9st javasolja.\n\u00a0\u00a0\u00a0\u00a0Elmondta, azt m\u00e1r megtanultuk, hogy csak az olt\u00e1s seg\u00edt. A probl\u00e9ma az, hogy van olyan magyar, aki ezt elhiszi \u00e9s van, aki nem - fogalmazott a minisztereln\u00f6k, hozz\u00e1t\u00e9ve: az el\u0151bbiek az olt\u00e1s r\u00e9v\u00e9n biztons\u00e1gban vannak, baj az ut\u00f3bbiakkal van, mert \u0151k \u00e9letvesz\u00e9lynek, legal\u00e1bbis egy s\u00falyos betegs\u00e9gnek teszik ki magukat.\nRegisztr\u00e1ci\u00f3 olt\u00e1sra: www.vakcinainfo.gov.hu\nOnline id\u0151pontfoglal\u00f3: www.eeszt.gov.hu\n\u00a0\nA delta v\u00edrusmut\u00e1ns terjed, de mindenkinek van elegend\u0151 vakcina\n\n\u00a0\u00a0\u00a0\u00a0Orb\u00e1n Viktor - a vakcina felv\u00e9tel\u00e9re b\u00edztatva - arr\u00f3l besz\u00e9lt: ellen\u00e1ll\u00e1sba \u00fctk\u00f6zik az olt\u00e1s k\u00f6telez\u0151v\u00e9 t\u00e9tele, legfeljebb az eg\u00e9szs\u00e9g\u00fcgyben dolgoz\u00f3k eset\u00e9ben fogadj\u00e1k el azt el az emberek vagy oly m\u00f3don, hogy a munk\u00e1ltat\u00f3k terelhess\u00e9k az olt\u00e1s fel\u00e9 alkalmazottaikat. Ezen t\u00fal a magyar nem t\u0171ri el, hogy beleavatkozzanak az \u00e9let\u00e9be, \u00e9s ezt a korm\u00e1nynak tudom\u00e1sul kell vennie - tette hozz\u00e1 a minisztereln\u00f6k.\n\u00a0\u00a0\u00a0\u00a0Jelezte: \u00e9v v\u00e9g\u00e9ig 17-18 milli\u00f3 d\u00f3zisnyi olt\u00f3anyag lesz rakt\u00e1ron, b\u00e1rki beolttathatja mag\u00e1t. Orb\u00e1n Viktor annak a v\u00e9lem\u00e9nyek adott hangot, hogy nem korl\u00e1tozhat\u00f3 az oltat\u00f3 t\u00f6bbs\u00e9g a nem oltat\u00f3 kisebbs\u00e9g miatt, hiszen az el\u0151bbiek mindent megtettek, amit lehet, hogy szabadon \u00e9lhessenek.\n\u00a0\u00a0\u00a0\u00a0A lez\u00e1r\u00e1s ellen \u00e9rvelek, az utols\u00f3 pillanatig, ameddig lehet - fogalmazott, hozz\u00e1t\u00e9ve, ha a negyedik j\u00e1rv\u00e1nyhull\u00e1m sor\u00e1n lesz korl\u00e1toz\u00e1s, akkor is ink\u00e1bb a v\u00e9detts\u00e9gi igazolv\u00e1nyhoz val\u00f3 visszat\u00e9r\u00e9st fogja javasolni.\n\u00a0\nHarcolni kell a 13. havi nyugd\u00edj gyorsabb vissza\u00e1ll\u00edt\u00e1s\u00e1\u00e9rt\n\u00a0\n\u00a0\u00a0Harcolni kell az\u00e9rt, hogy gyorsabban megt\u00f6rt\u00e9njen a tizenharmadik havi nyugd\u00edj vissza\u00e1ll\u00edt\u00e1sa \u00e9s a nyugd\u00edjasok j\u00f6v\u0151re ne csak a m\u00e1sodik heti, hanem a harmadik, esetleg a negyedik heti t\u00f6bbletet is megkaphass\u00e1k - mondta Orb\u00e1n Viktor.\n\u00a0\u00a0A korm\u00e1nyf\u0151 al\u00e1h\u00fazta, az\u00e9rt kell harcolni, mert \"hitelb\u0151l, meg hozomra nem szabad sem b\u00e9rt, sem nyugd\u00edjat emelni, a m\u00f6g\u00f6tt teljes\u00edtm\u00e9nynek kell lennie\".\n\u00a0\u00a0\u00a0\u00a0\"Harcolok az\u00e9rt (...), hogy \u00e9n \u00fagy tudjak oda\u00e1llni a k\u00f6vetkez\u0151 v\u00e1laszt\u00e1sra az emberek el\u00e9, hogy amit a Gyurcs\u00e1ny-Bajnai-korm\u00e1ny elvett a nyugd\u00edjasokt\u00f3l, azt mi az utols\u00f3 fill\u00e9rig odaadtuk\" - mondta.\n\u00a0\u00a0\u00a0\u00a0A korm\u00e1ny feladatai k\u00f6z\u00f6tt eml\u00edtette, hogy j\u00f3v\u00e1 t\u00e9ve el\u0151deik hib\u00e1j\u00e1t, adjanak vissza legal\u00e1bb egyhavi fizet\u00e9st \u00e9s legal\u00e1bb egyhavi nyugd\u00edjat.\nJ\u00f6v\u0151 janu\u00e1r elsej\u00e9n magasabb lesz a minim\u00e1lb\u00e9r, mint a Gyurcs\u00e1ny-Bajnai korszakban az \u00e1tlagb\u00e9r volt.\n\u00a0A korm\u00e1ny t\u00e1rgyal a minim\u00e1lb\u00e9r 200 ezer forintra emel\u00e9s\u00e9r\u0151l, \u00e9s k\u00e9sz\u00fcl a 13. havi nyugd\u00edj vissza\u00e9p\u00edt\u00e9s\u00e9nek folytat\u00e1s\u00e1ra.\n\u00a0\nJ\u00f6v\u0151re magasabb lesz a minim\u00e1lb\u00e9r, mint a Gyurcs\u00e1ny-korszakban az \u00e1tlagb\u00e9r volt\n\u00a0\nOrb\u00e1n Viktor \u00fagy nyilatkozott: \"el\u00e9g p\u00e9ld\u00e1tlan a modern nyugat-eur\u00f3pai gazdas\u00e1gokban\" a j\u00f6v\u0151 \u00e9vre tervezett, majdnem 20 sz\u00e1zal\u00e9kos minim\u00e1lb\u00e9r-emel\u00e9s, amelynek hat\u00e1sait a kis- \u00e9s k\u00f6z\u00e9pv\u00e1llalkoz\u00e1sokn\u00e1l ad\u00f3cs\u00f6kkent\u00e9ssel ellens\u00falyozz\u00e1k.\n\u00a0\u00a0\u00a0\u00a0A minisztereln\u00f6k v\u00e9geredm\u00e9nyk\u00e9nt azt eml\u00edtette, hogy j\u00f6v\u0151 janu\u00e1r elsej\u00e9n magasabb lesz a minim\u00e1lb\u00e9r, mint a Gyurcs\u00e1ny-Bajnai korszakban az \u00e1tlagb\u00e9r volt.\n\u00a0\nAz \u00fajraind\u00edt\u00e1s eredm\u00e9nyes, ez\u00e9rt a\u00a0korm\u00e1ny m\u00e1r dolgozik a\u00a0csal\u00e1di ad\u00f3-visszat\u00e9r\u00edt\u00e9s szab\u00e1lyain\n\n\u00a0\u00a0\u00a0\u00a0Orb\u00e1n Viktor megeml\u00edtette: a gazdas\u00e1g \u00fajraind\u00edt\u00e1sa minden v\u00e1rakoz\u00e1st fel\u00fclm\u00fal\u00f3an siker\u00fclt, komoly es\u00e9ly van 5,5 sz\u00e1zal\u00e9k f\u00f6l\u00f6tti n\u00f6veked\u00e9sre, \u00edgy el kell d\u00f6nteni, mi legyen a t\u00f6bblettel. A legigazs\u00e1gosabb visszaadni a befizetett szja-t a gyermeket nevel\u0151 csal\u00e1doknak, k\u00f6zt\u00fck a kisv\u00e1llalkoz\u00f3knak - mondta.\n\u00a0\nA Budapesti Demogr\u00e1fiai Cs\u00facsr\u00f3l \u00e9s a csal\u00e1dok t\u00e1mogat\u00e1s\u00e1r\u00f3l\n\u00a0\u00a0\u00a0\u00a0A minisztereln\u00f6k sz\u00f3lt arr\u00f3l is, a korm\u00e1ny mindent megtesz az\u00e9rt, hogy gazdas\u00e1gi el\u0151nnyel is j\u00e1rjon a csal\u00e1dalap\u00edt\u00e1s, \u00e9s akinek gyereke van, jobban \u00e9ljen ann\u00e1l, mint akinek nincs.\n\u00a0\u00a0\u00a0\u00a0A Budapesti Demogr\u00e1fiai Cs\u00facsra \"elj\u00f6ttek a bar\u00e1taink\", megindult egy vita Eur\u00f3pa sors\u00e1r\u00f3l, aminek a legfontosabb pontja az, lesz-e j\u00f6v\u0151, vagyis gyerek. Eur\u00f3pa j\u00f6v\u0151je nem az iparban, nem a z\u00f6ld\u00edt\u00e9sben, nem a digitaliz\u00e1ci\u00f3ban van, ezek, persze, mind fontos dolgok, a j\u00f6v\u0151 a gyerekekben van - jelentette ki a korm\u00e1nyf\u0151. Ez\u00e9rt nem szabad elfogadni, hogy munkaer\u0151importtal \u00e9s migr\u00e1nsokkal p\u00f3tolj\u00e1k a k\u00f6vetkez\u0151 nemzed\u00e9k hi\u00e1nyz\u00f3 tagjait - emelte ki.\n\u00a0\u00a0\u00a0\u00a0Ha a saj\u00e1t orsz\u00e1gunkat \u00e9s a saj\u00e1t vil\u00e1gunkat akarjuk l\u00e1tni Eur\u00f3pa j\u00f6v\u0151jek\u00e9nt is, akkor csal\u00e1d \u00e9s gyermekek kellenek - tette hozz\u00e1 Orb\u00e1n Viktor, megjegyezve, \"a Nyugat ebben a pillanatban nem k\u00e9pes saj\u00e1t mag\u00e1t fenntartani\".\n\u00a0\u00a0\u00a0\u00a0A minisztereln\u00f6k szerint egy, de ink\u00e1bb k\u00e9t \u00e9vtized folyamatoss\u00e1ga mutatja majd meg, sikeres-e az Eur\u00f3p\u00e1ban p\u00e9ld\u00e1tlan magyar csal\u00e1dpolitika, \u00e1m az adatok alapj\u00e1n \"m\u00e9g csak f\u00e9l\u00faton vagyunk, de a jelek b\u00edztat\u00f3ak\".\n\u00a0\nEz a korm\u00e1ny azon dolgozik, hogy a gyermekv\u00e1llal\u00e1s egy csal\u00e1d sz\u00e1m\u00e1ra anyagilag is el\u0151ny legyen\n\n\u00a0\u00a0\u00a0\u00a0A korm\u00e1ny csal\u00e1dpolitikai c\u00e9ljair\u00f3l sz\u00f3lva a minisztereln\u00f6k kiemelte: a f\u0151 gondolat az, hogy - ak\u00e1rcsak a modern kort megel\u0151z\u0151en - akinek gyereke van, az jobban \u00e9ljen, mint akinek nincsen. M\u00e1rpedig ha a korm\u00e1ny nem seg\u00edt ad\u00f3 \u00e9s t\u00e1mogat\u00e1si rendszerrel, munkaer\u0151piaci szab\u00e1lyoz\u00e1ssal, ami seg\u00edti a gyermeket v\u00e1llal\u00f3 n\u0151k jobb \u00e9let\u00e9t, a csal\u00e1d \u00e9s a gyermekv\u00e1llal\u00e1s m\u00f6g\u00f6tti gazdas\u00e1gi mot\u00edvum el fog t\u0171nni.\n\u00a0\u00a0\u00a0\u00a0Kell gazdas\u00e1gi motiv\u00e1ci\u00f3 is ahhoz, hogy a fiatalok kor\u00e1n, kell\u0151 komolys\u00e1ggal elk\u00f6telezz\u00e9k magukat a csal\u00e1di \u00e9let mellett. Ehhez a korm\u00e1nynak kell seg\u00edts\u00e9get adnia - fogalmazott a korm\u00e1nyf\u0151, hozz\u00e1t\u00e9ve, ha siker\u00fcl a m\u00e9ly emberi meggy\u0151z\u0151d\u00e9st \u00f6sszekapcsolni egy anyagival, akkor \"Magyarorsz\u00e1g j\u00f6v\u0151je biztos\u00edtva van\".\n\u00a0\u00a0\u00a0\u00a0Az LMBTQ-emberekr\u0151l sz\u00f3lva a minisztereln\u00f6k \u00fagy nyilatkozott, meg\u00e9rti \u0151ket, \"nekik is kell hely a nap alatt\", de \"a csek\u00e9ly sz\u00e1m\u00fa kiv\u00e9tel nem lehet az \u00e1ltal\u00e1nos szab\u00e1lyoz\u00e1s alapja\". Azt nem fogadjuk el, hogy \u0151k akarj\u00e1k a mi gyerekeinket nevelni; h\u00e1t azokat majd mi nevelj\u00fck - fogalmazott Orb\u00e1n Viktor.\n\u00a0\n\n\u00a0\n\n"}]