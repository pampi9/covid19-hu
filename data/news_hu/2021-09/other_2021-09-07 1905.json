[{"date": "2021-09-07 19:05", "url": "https://koronavirus.gov.hu/cikkek/nnk-enyhen-csokken-szennyviz-viruskoncentracioja", "h1": "NNK: enyh\u00e9n cs\u00f6kken a szennyv\u00edz v\u00edruskoncentr\u00e1ci\u00f3ja", "body": "\nEnyh\u00e9n cs\u00f6kken a szennyv\u00edz koronav\u00edrus-koncentr\u00e1ci\u00f3ja - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) a legfrissebb adatokat ismertetve kedden a honlapj\u00e1n.\n\n\nAzt \u00edrt\u00e1k, a 35. h\u00e9ten a vizsg\u00e1lt v\u00e1rosok t\u00f6bbs\u00e9g\u00e9ben alacsony volt a koronav\u00edrus koncentr\u00e1ci\u00f3ja, Budapesten \u00e9s Szegeden cs\u00f6kkent, m\u00edg Szolnokon enyh\u00e9n emelkedett. A m\u00e9rt koncentr\u00e1ci\u00f3k Budapest agglomer\u00e1ci\u00f3s telep\u00fcl\u00e9seinek k\u00f6z\u00f6s mint\u00e1j\u00e1ban, Kecskem\u00e9ten, Miskolcon, P\u00e9csen, Salg\u00f3tarj\u00e1nban, Szegeden \u00e9s Szombathelyen a m\u00e9rs\u00e9kelt, m\u00edg a t\u00f6bbi 13 v\u00e1ros eset\u00e9ben az alacsony tartom\u00e1nyba esnek - tett\u00e9k hozz\u00e1.\nAz NNK felh\u00edvta a figyelmet arra, hogy a szennyv\u00edzadatok h\u00e9tr\u0151l h\u00e9tre tapasztalhat\u00f3 ingadoz\u00e1sa - enyhe emelked\u00e9se, illetve cs\u00f6kken\u00e9se - a relat\u00edve alacsony betegsz\u00e1mokb\u00f3l ered. A j\u00e1rv\u00e1ny \u00fajb\u00f3li feler\u0151s\u00f6d\u00e9s\u00e9nek megakad\u00e1lyoz\u00e1sa \u00e9rdek\u00e9ben kiemelten fontosnak nevezt\u00e9k, hogy azok is oltass\u00e1k be magukat, akik eddig m\u00e9g nem k\u00e9rt\u00e9k a koronav\u00edrus elleni v\u00e9d\u0151olt\u00e1st.\n\nMTI 2021. szeptember 7.\n\n"}]