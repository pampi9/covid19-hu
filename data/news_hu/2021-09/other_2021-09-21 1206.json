[{"date": "2021-09-21 12:06", "url": "https://koronavirus.gov.hu/cikkek/novak-minimalber-emelesevel-none-gyed-hallgatoi-gyed-es-gyod-osszege", "h1": "Nov\u00e1k: a minim\u00e1lb\u00e9r emel\u00e9s\u00e9vel n\u0151ne a gyed, a hallgat\u00f3i gyed \u00e9s a gyod \u00f6sszege is", "body": "\nA minim\u00e1lb\u00e9r emel\u00e9s\u00e9vel n\u0151ne a gyermekgondoz\u00e1si d\u00edj (gyed), a hallgat\u00f3i gyed \u00e9s a gyermekek otthongondoz\u00e1si d\u00edja (gyod) is - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se ut\u00e1n tartott budapesti sajt\u00f3t\u00e1j\u00e9koztat\u00f3n.\n\n\nNov\u00e1k Katalin eml\u00e9keztetett: a nemzeti konzult\u00e1ci\u00f3t kit\u00f6lt\u0151k 94 sz\u00e1zal\u00e9ka egyet\u00e9rt a minim\u00e1lb\u00e9r \u00f6sszeg\u00e9nek emel\u00e9s\u00e9vel, ez\u00e9rt a korm\u00e1ny t\u00e1mogatja, hogy j\u00f6v\u0151re 200 ezer forint legyen a minim\u00e1lb\u00e9r Magyarorsz\u00e1gon.\n\u00a0\u00a0\u00a0\u00a0Ha ez megval\u00f3sul, a gyed maxim\u00e1lis \u00f6sszege el\u00e9ri majd a brutt\u00f3 280 ezer forintot, a hallgat\u00f3i gyed alapk\u00e9pz\u00e9s eset\u00e9n brutt\u00f3 140 ezer forintra emelkedik, a gyod pedig nett\u00f3 180 ezer forint lesz - mondta.\n\u00a0\u00a0\u00a0\u00a0Hozz\u00e1tette: a gyed 2010-hez k\u00e9pest t\u00f6bb mint k\u00e9t \u00e9s f\u00e9lszeres\u00e9re emelkedne, a hallgat\u00f3i gyed pedig a bevezet\u00e9skori \u00f6sszeg dupl\u00e1ja lenne.\n\u00a0\u00a0\u00a0\u00a0A miniszter a gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9r\u0151l azt mondta: az 5,5 sz\u00e1zal\u00e9kos gazdas\u00e1gi n\u00f6veked\u00e9s eset\u00e9n a kisv\u00e1llalkoz\u00f3k \u00e9s az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekho) szerint ad\u00f3z\u00f3k is visszaig\u00e9nyelhetik a t\u00e9teles ad\u00f3juk negyed\u00e9t.\n\u00a0\u00a0\u00a0\u00a0Az int\u00e9zked\u00e9s 1,9 milli\u00f3 sz\u00fcl\u0151t \u00e9rinthet, \u00e9s 600 milli\u00e1rd forintot jelentene a k\u00f6lts\u00e9gvet\u00e9snek - emelte ki, hozz\u00e1t\u00e9ve: egy ad\u00f3z\u00f3 legfeljebb 800 ezer forintot ig\u00e9nyelhet vissza.\n\n\n\u00a0\u00a0\u00a0\u00a0Nov\u00e1k Katalin besz\u00e1molt arr\u00f3l is, hogy okt\u00f3berben elindul a Magyar Nemzeti Bank Z\u00f6ld otthon programja - amelyben legfeljebb 70 milli\u00f3 forint, 2,5 sz\u00e1zal\u00e9kos kamatoz\u00e1s\u00fa hitel ig\u00e9nyelhet\u0151 energiatakar\u00e9kos otthon \u00e9p\u00edt\u00e9se eset\u00e9n - \u00e9s az ehhez kapcsol\u00f3d\u00f3 kamatmentes, z\u00f6ld csok-k\u00f6lcs\u00f6n.\n\u00a0\u00a0\u00a0\u00a0A miniszter k\u00e9rd\u00e9sre v\u00e1laszolva elmondta: az elhunytak k\u00f6z\u00f6tt alacsony a koronav\u00edrus ellen beoltottak sz\u00e1ma, a k\u00f3rh\u00e1zba ker\u00fcl\u0151 oltottakn\u00e1l pedig az jellemz\u0151, hogy t\u00f6bb betegs\u00e9g egy\u00fcttesen \u00e1ll fent.\n\u00a0\u00a0\u00a0\u00a0Jelenleg tov\u00e1bbra sem terveznek szigor\u00edtani a j\u00e1rv\u00e1ny\u00fcgyi int\u00e9zked\u00e9seken, de ha sz\u00fcks\u00e9g lesz r\u00e1, v\u00e1rhat\u00f3an a v\u00e9detts\u00e9gi igazolv\u00e1ny haszn\u00e1lat\u00e1t vezetik majd be - tudatta, hozz\u00e1t\u00e9ve: az iskol\u00e1kban f\u0151szab\u00e1ly szerint tantermi oktat\u00e1s van, de az int\u00e9zm\u00e9nyvezet\u0151k sz\u00fcks\u00e9g eset\u00e9n hozhatnak szigor\u00fabb szab\u00e1lyokat.\n\u00a0\u00a0\u00a0\u00a0Elmondta azt is: az\u00e9rt, hogy min\u00e9l kevesebb vakcina v\u00e1ljon feleslegess\u00e9, a korm\u00e1ny a k\u00f6zeli lej\u00e1rat\u00fa olt\u00f3anyagokat olyan orsz\u00e1goknak adja k\u00f6lcs\u00f6n vagy adom\u00e1nyozza oda, amelyeknek nincs el\u00e9g vakcin\u00e1juk. Emellett \u00e9rt\u00e9kes\u00edt\u00e9sre is van lehet\u0151s\u00e9g - f\u0171zte hozz\u00e1.\n\u00a0\u00a0\u00a0\u00a0A gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9vel kapcsolatos k\u00e9rd\u00e9sekre azt felelte: mind a k\u00e9t sz\u00fcl\u0151 visszaig\u00e9nyelheti az ad\u00f3t, de m\u00e9g tartanak az egyeztet\u00e9sek a r\u00e9szletszab\u00e1lyokr\u00f3l, \u00edgy azokr\u00f3l k\u00e9s\u0151bb adnak t\u00e1j\u00e9koztat\u00e1st.\n\u00a0\u00a0\u00a0\u00a0Arra a k\u00e9rd\u00e9sre, hogy a korm\u00e1ny gondolkodik-e a pedag\u00f3gusok b\u00e9remel\u00e9s\u00e9r\u0151l, azt v\u00e1laszolta: a korm\u00e1ny dolgozik rajta, hogy m\u00e9g ebben a ciklusban legyen b\u00e9remel\u00e9s a pedag\u00f3gusoknak is.\n\u00a0\u00a0\u00a0\u00a0Nov\u00e1k Katalin besz\u00e9lt arr\u00f3l is: a csal\u00e1dt\u00e1mogat\u00e1sok alkotm\u00e1nyos v\u00e9delm\u00e9re az\u00e9rt van sz\u00fcks\u00e9g, hogy egy \u00faj korm\u00e1ny \u00f6ssze\u00e1ll\u00e1sa eset\u00e9n ne lehessen \"sz\u00e9tverni a csal\u00e1dt\u00e1mogat\u00e1sok rendszer\u00e9t\". Ha Magyarorsz\u00e1gon tov\u00e1bbra is polg\u00e1ri korm\u00e1nyz\u00e1s lesz, tov\u00e1bb b\u0151v\u00edtik majd a t\u00e1mogat\u00e1sokat - mondta a miniszter.\n\u00a0\u00a0\u00a0\u00a0Kardosn\u00e9 Gyurk\u00f3 Katalin, a Nagycsal\u00e1dosok Orsz\u00e1gos Egyes\u00fclet\u00e9nek eln\u00f6ke az esem\u00e9nyen gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9vel kapcsolatban azt hangs\u00falyozta: fontos \u00fczenet, hogy a koronav\u00edrus-j\u00e1rv\u00e1ny ut\u00e1n a gazdas\u00e1g er\u0151s\u00f6d\u00e9s\u00e9b\u0151l k\u00f6zvetlen\u00fcl r\u00e9szes\u00fclhetnek a csal\u00e1dok.\n\u00a0\u00a0\u00a0\u00a0A minim\u00e1lb\u00e9r n\u00f6veked\u00e9se a csal\u00e1dok \u00e9letmin\u0151s\u00e9g\u00e9nek javul\u00e1s\u00e1hoz j\u00e1rulna hozz\u00e1, \u00e9s cs\u00f6kkenten\u00e9 a gyermekv\u00e1llal\u00e1ssal kapcsolatos f\u00e9lelmeket is. A Z\u00f6ld otthon program \u00e9s az ahhoz kapcsol\u00f3d\u00f3 z\u00f6ld csok-k\u00f6lcs\u00f6n pedig lehet\u0151s\u00e9get ad arra, hogy a nagycsal\u00e1dosok is m\u00e9g k\u00f6rnyezettudatosabban \u00e9lhessenek - mondta az eln\u00f6k.\n\nMTI 2021. szeptember 21.\n\n"}]