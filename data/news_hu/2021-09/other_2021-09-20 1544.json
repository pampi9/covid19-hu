[{"date": "2021-09-20 15:44", "url": "https://koronavirus.gov.hu/cikkek/orban-viktor-az-eletunket-es-szabadsagunkat-csak-az-oltasokkal-tudjuk-megvedeni", "h1": "Orb\u00e1n Viktor: az \u00e9let\u00fcnket \u00e9s a szabads\u00e1gunkat csak az olt\u00e1sokkal tudjuk megv\u00e9deni", "body": "\nOlt\u00e1salap\u00fa v\u00e9dekez\u00e9st javasolt a j\u00f6v\u0151ben a koronav\u00edrus ellen Orb\u00e1n Viktor minisztereln\u00f6k h\u00e9tf\u0151n az Orsz\u00e1ggy\u0171l\u00e9sben napirend el\u0151tt.\u00a0 A magyar gazdas\u00e1g teljes\u00edtm\u00e9nye m\u00e1r most meghaladja a j\u00e1rv\u00e1ny el\u0151tti szintet, \u00e9s soha nem dolgoztak annyian Magyarorsz\u00e1gon, mint ma.\u00a0 A korm\u00e1ny v\u00e9grehajtja a nemzeti konzult\u00e1ci\u00f3b\u00f3l fakad\u00f3 d\u00f6nt\u00e9seket:\u00a0 2022 febru\u00e1rj\u00e1ban 1,9 milli\u00f3 sz\u00fcl\u0151 kap ad\u00f3visszat\u00e9r\u00edt\u00e9st 600 milli\u00e1rd forint \u00e9rt\u00e9kben.\n\n\nA sikeres olt\u00e1si programnak k\u00f6sz\u00f6nhet\u0151en \u00fajra szabad nyarunk volt. Eur\u00f3pai \u00e9s vil\u00e1gviszonylatban is az egyik leggyorsabb olt\u00e1si programot val\u00f3s\u00edtottuk meg. Ennek k\u00f6sz\u00f6nhet\u0151en m\u00e1sokn\u00e1l hamarabb tudtuk feloldani a korl\u00e1toz\u00e1sokat \u00e9s tudtuk talpra \u00e1ll\u00edtani a gazdas\u00e1got.\nKiemelte: A j\u00e1rv\u00e1nynak lesz negyedik hull\u00e1ma, ezt mutatj\u00e1k a sz\u00e1mok. H\u00e1rom j\u00e1rv\u00e1nyhull\u00e1m ut\u00e1n m\u00e1r tudjuk, hogy mi az, ami a v\u00edrussal szemben m\u0171k\u00f6dik \u00e9s mi az, ami nem. Maszkokkal \u00e9s korl\u00e1toz\u00e1sokkal nem lehet legy\u0151zni a v\u00edrust, csak az olt\u00e1ssal. A harmadik hull\u00e1mot ezzel gy\u0151zt\u00fck le, a negyediket pedig ezzel tudjuk majd kord\u00e1ban tartani. \u00a0Hangs\u00falyozta, ha el\u00e9g ember be van oltva, nem kell visszat\u00e9rni a z\u00e1r\u00e1sokhoz, a maszkhaszn\u00e1lathoz, hanem a norm\u00e1lis, j\u00f3l megszokott \u00e9letn\u00e9l lehet maradni.\nA korm\u00e1nyf\u0151 hangs\u00falyozta: olt\u00e1s alap\u00fa v\u00e9dekez\u00e9st javasol folytatni a j\u00f6v\u0151ben. Kiemelte a harmadik olt\u00e1s jelent\u0151s\u00e9g\u00e9t \u00e9s elmondta, hogy a szakemberek k\u00f6z\u00f6tt is egyet\u00e9rt\u00e9s van ebben a k\u00e9rd\u00e9sben. A harmadik olt\u00e1sr\u00f3l mai tud\u00e1sunk szerint azt tudjuk mondani, hogy jobb ha van, mint ha nincs. Aki felveszi, mindenk\u00e9ppen v\u00e9dettebb lesz, mint aki nem\" - fogalmazott. Magyarorsz\u00e1g els\u0151k\u00e9nt tette lehet\u0151v\u00e9 a harmadik olt\u00e1s felv\u00e9tel\u00e9t, ezzel a lehet\u0151s\u00e9ggel m\u00e1r 525 ezer ember \u00e9lt.\nA magyarok t\u00falnyom\u00f3 t\u00f6bbs\u00e9ge be van oltva, teh\u00e1t v\u00e9dettek. A korm\u00e1nyf\u0151 mindenkit arra biztat, hogy vegye fel a vakcin\u00e1t, mert a s\u00falyos betegs\u00e9get \u00e9s a k\u00f3rh\u00e1zi kezel\u00e9st is elker\u00fclheti vele. Van elegend\u0151 olt\u00f3anyagunk, b\u00e1rkit be tudunk oltani\u2013 jelentette ki Orb\u00e1n Viktor. Jelenleg 8 milli\u00f3 adag vakcina \u00e1ll rendelkez\u00e9sre \u00e9s \u00e9v v\u00e9g\u00e9ig tov\u00e1bbi 8,9 milli\u00f3 adag lesz\u00e1ll\u00edt\u00e1sa v\u00e1rhat\u00f3.\nA korm\u00e1ny azt javasolja az Orsz\u00e1ggy\u0171l\u00e9snek, hogy az \u00e9v v\u00e9g\u00e9ig hosszabb\u00edtsa meg a rendk\u00edv\u00fcli jogrendet. Ez m\u00e1r bizony\u00edtottan seg\u00edti a j\u00e1rv\u00e1ny elleni v\u00e9dekez\u00e9st, m\u00e1r bizony\u00edtott \u00e9s az orsz\u00e1g cselekv\u0151k\u00e9pess\u00e9g\u00e9t a j\u00e1rv\u00e1ny alatt fenn kell tartanunk.\n\u00a0\nA gazdas\u00e1g teljes\u00edtm\u00e9nye m\u00e1r most meghaladja a j\u00e1rv\u00e1ny el\u0151tti szintet\nA korm\u00e1nyf\u0151 napirend el\u0151tti felsz\u00f3lal\u00e1s\u00e1ban hangs\u00falyozta: Az olt\u00e1s m\u0171k\u00f6dik, Magyarorsz\u00e1g m\u0171k\u00f6dik. A magyar gazdas\u00e1g rep\u00fcl\u0151rajtot vett, hiszen a m\u00e1sodik negyed\u00e9ves adatok szerint 17,9 sz\u00e1zal\u00e9kkal n\u0151tt a brutt\u00f3 hazai term\u00e9k, ami a valaha m\u00e9rt legnagyobb n\u00f6veked\u00e9s. A magyar gazdas\u00e1g teljes\u00edtm\u00e9nye m\u00e1r most meghaladja a j\u00e1rv\u00e1ny el\u0151tti szintet, mik\u00f6zben az uni\u00f3s orsz\u00e1gok t\u00f6bbs\u00e9g\u00e9ben erre m\u00e9g v\u00e1rni kell - mutatott r\u00e1.\nA szolg\u00e1ltat\u00e1sok exportja, a beruh\u00e1z\u00e1sok, az ipar is jelent\u0151sen b\u0151v\u00fclt 2020-hoz k\u00e9pest. Orb\u00e1n Viktor k\u00f6zl\u00e9se szerint a korm\u00e1ny k\u00e9pes lesz a gazdas\u00e1gi n\u00f6veked\u00e9s m\u00e9rt\u00e9k\u00e9t id\u00e9n legal\u00e1bb 5,5 sz\u00e1zal\u00e9kos szintre emelni, de a sz\u00e1m enn\u00e9l ak\u00e1r magasabb is lehet az \u00e9v v\u00e9g\u00e9re.\n\u00a0\nSoha nem dolgoztak annyian, mint most\nA korm\u00e1nyf\u0151 eml\u00e9keztetett arra, hogy azt \u00edg\u00e9rt\u00e9k, amennyi munkahelyet a v\u00edrus t\u00f6nkretesz, annyit hoznak l\u00e9tre. Ezt a v\u00e1llal\u00e1st teljes\u00edtett\u00fck \u2013 jelentette ki. A j\u00faliusi adatok szerint a foglalkoztatottak sz\u00e1ma meghaladta a 4,7 milli\u00f3 f\u0151t - emelte ki, r\u00e1mutatva: m\u00e9g soha nem dolgoztak ennyien a rendszerv\u00e1lt\u00e1s \u00f3ta Magyarorsz\u00e1gon. Egyetlen l\u00e9p\u00e9sre vagyunk a teljes foglalkoztatotts\u00e1gt\u00f3l. Tizenegy \u00e9v alatt k\u00f6zel egymilli\u00f3 munkahely j\u00f6tt l\u00e9tre, a munkan\u00e9lk\u00fclis\u00e9gi r\u00e1ta \u00fajra n\u00e9gy sz\u00e1zal\u00e9k al\u00e1 cs\u00f6kkent, egyetlen l\u00e9p\u00e9sre vagyunk a teljes foglalkoztatotts\u00e1gt\u00f3l.\n\u00a0\nKorm\u00e1nyd\u00f6nt\u00e9sek a nemzeti konzult\u00e1ci\u00f3 ut\u00e1n\nA nemzeti konzult\u00e1ci\u00f3r\u00f3l sz\u00f3lva Orb\u00e1n Viktor kifejtette: Az\u00e9rt ind\u00edtott\u00e1k el, mert a j\u00e1rv\u00e1nynak komoly hat\u00e1sa lesz, nemcsak r\u00e1nk, hanem a vil\u00e1gra is. A vesz\u00e9lyek kor\u00e1t \u00e9lj\u00fck, j\u00e1rv\u00e1nyok \u00e9s a n\u00e9pv\u00e1ndorl\u00e1sok zajlanak, a korm\u00e1ny ez\u00e9rt k\u00e9rte ki az emberek v\u00e9lem\u00e9ny\u00e9t. A minisztereln\u00f6k k\u00f6sz\u00f6netet mondott azoknak, akik \u00e9ltek a v\u00e9lem\u00e9nynyilv\u00e1n\u00edt\u00e1s lehet\u0151s\u00e9g\u00e9vel \u00e9s visszak\u00fcldt\u00e9k az \u00edveket.\nA nemzeti konzult\u00e1ci\u00f3 eredm\u00e9ny\u00e9t figyelembe v\u00e9ve a korm\u00e1ny alkotm\u00e1nyos v\u00e9delmet k\u00edv\u00e1n adni a csal\u00e1dt\u00e1mogat\u00e1soknak, a munk\u00e1t terhel\u0151 alacsonyabb ad\u00f3knak \u00e9s a nyugd\u00edjaknak is.\nA korm\u00e1ny az emberek d\u00f6nt\u00e9s\u00e9nek megfelel\u0151en meghosszabb\u00edtotta a hitelmorat\u00f3riumot a r\u00e1szorultak sz\u00e1m\u00e1ra, \u00edgy a k\u00f6zfoglalkoztatottak, a csal\u00e1dok, a nyugd\u00edjasok, a munkan\u00e9lk\u00fcliek \u00e9s a gyermeket nevel\u0151k sz\u00e1m\u00e1ra, valamint azok r\u00e9sz\u00e9re, akiknek a j\u00f6vedelme a j\u00e1rv\u00e1ny alatt cs\u00f6kkent.\nA gazdas\u00e1g sikeres \u00fajraind\u00edt\u00e1sa lehet\u0151v\u00e9 tette, hogy a gyermeket nevel\u0151 sz\u00fcl\u0151k szem\u00e9lyi j\u00f6vedelemad\u00f3j\u00e1t febru\u00e1r 15-ig visszat\u00e9r\u00edts\u00e9k sz\u00e1mukra. A gyermeket nevel\u0151 v\u00e1llalkoz\u00f3k is ad\u00f3visszat\u00e9r\u00edt\u00e9seket kaphatnak, \u00edgy \u00f6sszess\u00e9g\u00e9ben 1,9 milli\u00f3 sz\u00fcl\u0151 sz\u00e1m\u00e1ra mintegy 600 milli\u00e1rd forintot t\u00e9r\u00edt vissza az ad\u00f3hivatal 2022 febru\u00e1rj\u00e1ban.\nA korm\u00e1ny t\u00e1rgyal a munkaad\u00f3kkal \u00e9s a munkav\u00e1llal\u00f3kkal is a minim\u00e1lb\u00e9r 200 ezer forintra t\u00f6rt\u00e9n\u0151 emel\u00e9s\u00e9r\u0151l is. Ennek megval\u00f3s\u00edt\u00e1s\u00e1ra a minisztereln\u00f6k j\u00f3 es\u00e9lyt l\u00e1t.\nA nyugd\u00edjpr\u00e9mium \u00f6sszege a szak\u00e9rt\u0151k szerint meghaladja az 50 ezer forintot is. A korm\u00e1ny folytatja tov\u00e1bb\u00e1 a 13. havi nyugd\u00edj vissza\u00e9p\u00edt\u00e9s\u00e9t, melyet a Gyurcs\u00e1ny-Bajnai-korm\u00e1ny vett el az id\u0151sekt\u0151l.\n2022 elej\u00e9n hat havi fegyverp\u00e9nzt kapnak a rendv\u00e9delmi \u00e9s fegyveres test\u00fcletek hivat\u00e1sos tagjai, valamint bevezetik a 25 \u00e9v alattiak SZJA-mentess\u00e9g\u00e9t is.\n\u00a0\nAz afg\u00e1n v\u00e1ls\u00e1g \u00faj migr\u00e1nshull\u00e1mot ind\u00edthat el\nAz afganiszt\u00e1ni helyzetr\u0151l sz\u00f3lva Orb\u00e1n Viktor elmondta: haz\u00e1nk az Egyes\u00fclt \u00c1llamokkal sz\u00f6vets\u00e9gben vett r\u00e9szt a misszi\u00f3ban, de ut\u00f3lag l\u00e1that\u00f3 az, hogy az Egyes\u00fclt \u00c1llamok rosszul \u00edt\u00e9lte meg az ag\u00e1n helyzetet \u00e9s komoly vesz\u00e9lyt id\u00e9zett el\u0151.\nA Magyar Honv\u00e9ds\u00e9g dolga csak \u00e9s kiz\u00e1r\u00f3lag abban \u00e1llt, hogy kimentse saj\u00e1t embereit \u00e9s a nekik seg\u00edt\u0151 afg\u00e1nokat. Ezt a feladatot teljes\u00edtett\u00e9k, elismer\u00e9s illeti \u0151ket \u2013 emelte ki a korm\u00e1nyf\u0151.\nAz afg\u00e1n v\u00e1ls\u00e1g azonban \u00faj migr\u00e1nshull\u00e1mot ind\u00edthat el \u2013 h\u00edvta fel a figyelmet a minisztereln\u00f6k. Magyarorsz\u00e1g \u00e1ll\u00e1spontja, hogy az afg\u00e1n menek\u00fcl\u0151ket a t\u00e9rs\u00e9gben kell seg\u00edteni, ott kell \u201ehotspotokat\u201d l\u00e9trehozni \u00e9s a seg\u00edts\u00e9get kell odavinni.\nHaz\u00e1nk d\u00e9li hat\u00e1r\u00e1t meg kell er\u0151s\u00edteni, hiszen a nyugat-balk\u00e1ni \u00fatvonal ism\u00e9t megtelt. Egy \u00e9v alatt h\u00e1romszoros\u00e1ra n\u0151tt az illeg\u00e1lis hat\u00e1r\u00e1tl\u00e9p\u0151k \u00e9s az embercsemp\u00e9szek sz\u00e1ma.\nEk\u00f6zben Br\u00fcsszel \u00e9s Berlin h\u00e1tbal\u00f6vi Magyarorsz\u00e1got, holott haz\u00e1nk tartja fenn Eur\u00f3pa bels\u0151 biztons\u00e1g\u00e1t \u00e9s k\u00e9nyelm\u00e9t. \u00dajabb elj\u00e1r\u00e1sokat ind\u00edtanak a hat\u00e1rz\u00e1rat \u00e9rint\u0151 t\u00f6rv\u00e9nyek ellen.\n\u201eF\u00f6lfog\u00e1som szerint, amit ma Br\u00fcsszel tesz az \u00e1rul\u00e1s. Magyarorsz\u00e1g, s\u0151t Eur\u00f3pa b\u00e9k\u00e9j\u00e9nek el\u00e1rul\u00e1sa\u201d \u2013 jelentette ki Orb\u00e1n Viktor.\nA migr\u00e1ci\u00f3s vit\u00e1k sz\u00e9tfesz\u00edtik az uni\u00f3t, ez\u00e9rt Magyarorsz\u00e1g az szeretn\u00e9, ha a hat\u00e1rv\u00e9delem \u00f6sszes hat\u00e1sk\u00f6r\u00e9t Br\u00fcsszel visszaadn\u00e1 a tag\u00e1llamoknak.\n\u00a0\nN\u00e9pszavaz\u00e1s lesz a gyermekv\u00e9delemr\u0151l\nNem enged\u00fcnk teret a gyermekekre ir\u00e1nyul\u00f3 semmilyen szexu\u00e1lis propagand\u00e1nak - jelentette ki a minisztereln\u00f6k h\u00e9tf\u0151n a gyermekv\u00e9delmi t\u00f6rv\u00e9ny ellen indult k\u00f6telezetts\u00e9gszeg\u00e9si elj\u00e1r\u00e1ssal \u00f6sszef\u00fcgg\u00e9sben.\n\u00a0\u00a0\u00a0\u00a0Orb\u00e1n Viktor az Orsz\u00e1ggy\u0171l\u00e9s \u0151szi \u00fcl\u00e9sszak\u00e1nak kezdet\u00e9n, napirend el\u0151tt azt mondta, Br\u00fcsszel t\u00e1madja azokat a t\u00f6rv\u00e9nyeket, amelyek nem engedik a szexu\u00e1lis propagand\u00e1t az \u00f3vod\u00e1kban, iskol\u00e1kban \u00e9s a rekl\u00e1mokban, hivatalosan is felsz\u00f3l\u00edtotta Magyarorsz\u00e1got a k\u00f6znevel\u00e9si, a rekl\u00e1m- \u00e9s a m\u00e9diat\u00f6rv\u00e9ny m\u00f3dos\u00edt\u00e1s\u00e1ra.\n\u00a0\u00a0\u00a0\u00a0\"K\u00f6vetel\u00e9seik abszurdak \u00e9s ellenkeznek azzal a magyar k\u00f6zfelfog\u00e1ssal, hogy a gyerekek szexu\u00e1lis nevel\u00e9s\u00e9t kiz\u00e1r\u00f3lag a sz\u00fcl\u0151k hat\u00e1rozhatj\u00e1k meg\" - fogalmazott.\n\u00a0\u00a0\u00a0\u00a0Orb\u00e1n Viktor eml\u00e9keztetett arra, hogy ebben a k\u00e9rd\u00e9sben a v\u00e9gs\u0151 sz\u00f3t n\u00e9pszavaz\u00e1son mondj\u00e1k ki a magyar emberek. Br\u00fcsszel viszont m\u00e1r az emberek megk\u00e9rdez\u00e9se el\u0151tt is \u00edt\u00e9letet mond, nem k\u00edv\u00e1ncsi a n\u00e9pszavaz\u00e1s eredm\u00e9ny\u00e9re, nem \u00e9rdekli \u0151ket, mit akarnak az embernek.Demokr\u00e1cia \u00e9s jog\u00e1llam tekintet\u00e9ben ezek ut\u00e1n a saj\u00e1t h\u00e1zuk t\u00e1j\u00e1n s\u00f6pr\u00f6gessenek.\n\u00a0\u00a0\u00a0\u00a0Hozz\u00e1tette: Magyarorsz\u00e1gon a migr\u00e1ci\u00f3r\u00f3l \u00e9s a gyermekv\u00e9delemr\u0151l is az emberek d\u00f6ntenek. Br\u00fcsszelben, a migr\u00e1ci\u00f3- \u00e9s az LMBTQ-p\u00e1rti orsz\u00e1gokban ezt sohasem tett\u00e9k meg, ott nem a n\u00e9p, hanem az elit d\u00f6nt\u00f6tte el a k\u00e9rd\u00e9seket - hangoztatta.\n\u00a0\nMegel\u0151legezz\u00fck az uni\u00f3s p\u00e9nzeket\nAz uni\u00f3s helyre\u00e1ll\u00edt\u00e1si alapr\u00f3l a korm\u00e1nyf\u0151 elmondta, hogy 19 orsz\u00e1ggal m\u00e1r meg\u00e1llapodtak, s\u0151t foly\u00f3s\u00edtottak is \u00f6sszegeket. Orb\u00e1n Viktor szerint ez a gyakorlat s\u00falyosan szembe megy az eur\u00f3pai \u00e9rdekekkel, ez\u00e9rt Magyarorsz\u00e1g k\u00f6veteli, hogy Br\u00fcsszel hagyjon fel a kett\u0151s m\u00e9rc\u00e9vel.\nA magyar korm\u00e1ny elind\u00edtja a helyre\u00e1ll\u00edt\u00e1si alapb\u00f3l finansz\u00edrozand\u00f3 programokat, ennek \u00f6sszeg\u00e9t a k\u00f6lts\u00e9gvet\u00e9s \u00e9s a nemzetk\u00f6zi p\u00e9nzpiacok seg\u00edts\u00e9g\u00e9vel teremtette el\u0151.\nA korm\u00e1nyf\u0151 arr\u00f3l is besz\u00e9lt, hogy haz\u00e1nk mintegy harmincszoros\u00e1ra n\u00f6velte aranytartal\u00e9k\u00e1t, ez a nemzetk\u00f6zi rangsorban a fels\u0151 harmadot jelenti, r\u00e9gi\u00f3s szinten pedig n\u00e1lunk a legmagasabb az egy f\u0151re jut\u00f3 aranytartal\u00e9k.\n\u00a0\nMegv\u00e9dj\u00fck a rezsics\u00f6kkent\u00e9st\nAz orsz\u00e1g energiabiztons\u00e1ga \u00e9rdek\u00e9ben meg\u00e1llapod\u00e1st k\u00f6t\u00f6tt\u00fcnk Oroszorsz\u00e1ggal, miut\u00e1n az Egyes\u00fclt \u00c1llamok j\u00f3v\u00e1hagyta a n\u00e9met-orosz g\u00e1zszerz\u0151d\u00e9st. A most k\u00f6t\u00f6tt magyar-orosz szerz\u0151d\u00e9s okt\u00f3ber 1-j\u00e9n l\u00e9p hat\u00e1lyba \u00e9s 15 esztend\u0151re sz\u00f3l. A g\u00e1z Ausztri\u00e1n \u00e9s Szerbi\u00e1n kereszt\u00fcl \u00e9rkezik majd, a bizonytalan Ukrajn\u00e1t mell\u0151zve, ez pedig az alacsony rezsi\u00e1rak fenntart\u00e1s\u00e1t seg\u00edti.\n\u00a0\nLegyen tov\u00e1bbra is Magyarorsz\u00e1g az els\u0151!\nA nemzetk\u00f6zi gazdas\u00e1gi rendszer s\u00e9r\u00fcl\u00e9keny, ez l\u00e1tszik. Az olcs\u00f3 p\u00e9nz kora le\u00e1ldozott, helyette a nyakunkon vannak j\u00e1rv\u00e1nyok \u00e9s a n\u00e9pv\u00e1ndorl\u00e1s \u00fajabb hull\u00e1mai is. Ezek egyik napr\u00f3l a m\u00e1sikra k\u00e9pesek feje tetetj\u00e9re \u00e1ll\u00edtani a mi b\u00e9k\u00e9s h\u00e9tk\u00f6znapjainkat is. A magyar korm\u00e1ny \u00e1ll\u00e1spontja szerint a nemzeti \u00e9rdek mindenek felett \u00e1ll\u00f3 k\u00e9pviselete a legfontosabb vez\u00e9rl\u0151elv. Ha err\u0151l let\u00e9r\u00fcnk, akkor a sikertelen orsz\u00e1gok sor\u00e1ban tal\u00e1lhatjuk magunkat, ahogy az 2010 el\u0151tt volt. \u201eLegyen tov\u00e1bbra is Magyarorsz\u00e1g az els\u0151!\u201d \u2013 z\u00e1rta besz\u00e9d\u00e9t Orb\u00e1n Viktor.\n\n"}]