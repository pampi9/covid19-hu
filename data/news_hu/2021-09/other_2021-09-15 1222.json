[{"date": "2021-09-15 12:22", "url": "https://koronavirus.gov.hu/cikkek/kormanyinfo-magyarorszag-ma-europa-egyik-legbiztonsagosabb-es-legszabadabb-orszaga", "h1": "Korm\u00e1nyinf\u00f3: Magyarorsz\u00e1g ma Eur\u00f3pa egyik legbiztons\u00e1gosabb \u00e9s legszabadabb orsz\u00e1ga j\u00e1rv\u00e1ny\u00fcgyi szempontb\u00f3l", "body": "\nA korm\u00e1ny \u00e9rt\u00e9kel\u00e9se szerint a koronav\u00edrus negyedik \u00e9s azt k\u00f6vet\u0151 hull\u00e1mai alapvet\u0151en elt\u00e9rnek majd az el\u0151z\u0151ekt\u0151l, hiszen az olt\u00e1s v\u00e9detts\u00e9get ad, aki be van oltva, annak a v\u00e9detts\u00e9ge sokszoros\u00e1ra n\u0151 - k\u00f6z\u00f6lte a j\u00e1rv\u00e1ny\u00fcgyi helyzettel kapcsolatban a Minisztereln\u00f6ks\u00e9get vezet\u0151 miniszter szerd\u00e1n Budapesten, a Korm\u00e1nyinf\u00f3n.\n\n\nA v\u00edrus ellen az olt\u00e1s a megold\u00e1s \n\u00a0\u00a0\u00a0\u00a0Guly\u00e1s Gergely hangoztatta: ha az olt\u00e1s m\u0171k\u00f6dik, Magyarorsz\u00e1g m\u0171k\u00f6dik. Hozz\u00e1tette: Magyarorsz\u00e1g ma Eur\u00f3pa egyik legbiztons\u00e1gosabb \u00e9s legszabadabb orsz\u00e1ga j\u00e1rv\u00e1ny\u00fcgyi szempontb\u00f3l. Regisztr\u00e1ci\u00f3 olt\u00e1sra: www.vakcinainfo.gov.hu\n\u00a0\u00a0\u00a0\u00a0Kijelentette: a korm\u00e1ny nem k\u00edv\u00e1nja a lez\u00e1r\u00e1sok politik\u00e1j\u00e1t folytatni.\n\u00a0\u00a0\u00a0\u00a0A miniszter k\u00f6z\u00f6lte, az id\u0151sebbek vesz\u00e9lyeztetetts\u00e9ge most is nagyobb. Arra k\u00e9rt mindenkit, aki m\u00e9g nem tette, oltassa be mag\u00e1t. K\u00fcl\u00f6n\u00f6sen a hatvan \u00e9v felettieknek aj\u00e1nlj\u00e1k az olt\u00e1st, mivel m\u00e9g mindig van n\u00e9gysz\u00e1zezer ember k\u00f6z\u00f6tt\u00fck, aki nem oltatta be mag\u00e1t.\n\u00a0\u00a0\u00a0\u00a0Hozz\u00e1tette: a harmadik olt\u00e1st is els\u0151sorban az id\u0151sebbeknek, a hatvan \u00e9v felettieknek javasolj\u00e1k, ez n\u00e9gy h\u00f3nap ut\u00e1n lehets\u00e9ges, hat h\u00f3nap ut\u00e1n pedig kifejezetten aj\u00e1nlott.\n\u00a0\u00a0\u00a0\u00a0Guly\u00e1s Gergely szerint a korm\u00e1ny mindent megtett, hogy az id\u0151sek olt\u00e1s\u00e1t el\u0151seg\u00edtse. Felh\u00edvta a figyelmet arra, hogy minden adat azt mutatja, a koronav\u00edrus miatti s\u00falyos megbeteged\u00e9s \u00e9s a hal\u00e1l kock\u00e1zata sokszorosa azok eset\u00e9ben, akik nincsenek beoltva.\n\u00a0\nAz olt\u00e1s m\u0171k\u00f6dik, a k\u00f6vetkez\u0151 j\u00e1rv\u00e1nyhull\u00e1mok ez\u00e9rt alapvet\u0151en elt\u00e9rnek majd az el\u0151z\u0151ekt\u0151l\n\n\u00a0 Guly\u00e1s Gergely k\u00f6z\u00f6lte, a koronav\u00edrussal kapcsolatos sz\u00e1mok nyilv\u00e1nval\u00f3an n\u00f6vekedni fognak, de azt v\u00e1rj\u00e1k, hogy a fert\u0151z\u00e9ssz\u00e1mok ugr\u00e1sszer\u0171 n\u00f6veked\u00e9s\u00e9t nem fogja hasonl\u00f3 ar\u00e1nyban k\u00f6vetni a k\u00f3rh\u00e1zba ker\u00fcl\u0151k \u00e9s a halottak sz\u00e1m\u00e1nak n\u00f6veked\u00e9se.\n\u00a0 A miniszter kit\u00e9rt arra, hogy a v\u00e9detts\u00e9gi igazolv\u00e1nynak jelenleg is van szerepe \u00e9s nem kiz\u00e1rt, hogy a jelent\u0151s\u00e9ge n\u0151ni fog. Megjegyezte, jelenleg \u00fagy l\u00e1tj\u00e1k, hogy a fert\u0151z\u00e9ssz\u00e1m n\u00f6veked\u00e9se nem j\u00e1r olyan kock\u00e1zattal, mint a m\u00e1sodik \u00e9s a harmadik hull\u00e1mban.\n\u00a0 Besz\u00e1molt a napi koronav\u00edrus adatokr\u00f3l is, elmondta: kedden 371 fert\u0151z\u00f6ttet tal\u00e1ltak \u00e9s 12-en haltak meg a koronav\u00edrus miatt.\nA miniszter kit\u00e9rt arra, hogy a magyar koronav\u00edrus-statisztika a lehet\u0151 \"legszigor\u00fabb\", azok is szerepelnek benne, akiknek a hal\u00e1l\u00e1hoz nincs k\u00f6ze a koronav\u00edrusnak, de a tesztj\u00fck hal\u00e1luk idej\u00e9n pozit\u00edv volt.\nMagyarorsz\u00e1gon vakcinab\u0151s\u00e9g van\u00a0\n\n\u00a0\u00a0\u00a0\u00a0Jelezte azt is, hogy az orsz\u00e1gban b\u0151ven van olt\u00f3anyag, \u00e9s Magyarorsz\u00e1g csatlakozik a 12 \u00e9v alattiaknak adhat\u00f3 - m\u00e9g enged\u00e9lyez\u00e9s alatt l\u00e9v\u0151 - Pfizer-olt\u00e1s uni\u00f3s beszerz\u00e9s\u00e9hez. Ha lesz ennek a koroszt\u00e1lynak beadhat\u00f3 vakcina, Magyarorsz\u00e1g is beszerez bel\u0151le - k\u00f6z\u00f6lte.\n\u00a0\u00a0\u00a0\u00a0Pfizer- \u00e9s Moderna-olt\u00e1sb\u00f3l mintegy 3,3 milli\u00f3, AstraZenec\u00e1b\u00f3l 1,5 milli\u00f3, Janssenb\u0151l csaknem 300 ezer, Szputnyikb\u00f3l 77 ezer, Sinopharmb\u00f3l 2,6 milli\u00f3 adag \u00e1ll rendelkez\u00e9sre - ismertette.\n\nA gyors reag\u00e1l\u00f3k\u00e9pess\u00e9g \u00e9rdek\u00e9ben a korm\u00e1ny kezdem\u00e9nyezi a vesz\u00e9lyhelyzet meghosszabb\u00edt\u00e1s\u00e1t\n\n\u00a0\u00a0\u00a0\u00a0Guly\u00e1s Gergely eml\u00e9keztetett arra, hogy a korm\u00e1ny a vesz\u00e9lyhelyzet janu\u00e1r 1-j\u00e9ig t\u00f6rt\u00e9n\u0151 meghosszabb\u00edt\u00e1s\u00e1t kezdem\u00e9nyezi az Orsz\u00e1ggy\u0171l\u00e9sn\u00e9l. Ez semmilyen szabads\u00e1gjogi korl\u00e1toz\u00e1st nem jelent - mondta. Hozz\u00e1tette: kor\u00e1bban m\u00e1r feloldott\u00e1k az alapvet\u0151 alkotm\u00e1nyos jogok gyakorl\u00e1s\u00e1t korl\u00e1toz\u00f3 szab\u00e1lyokat, a vesz\u00e9lyhelyzet meghosszabb\u00edt\u00e1sa eset\u00e9n \u00edgy p\u00e9ld\u00e1ul tov\u00e1bbra is lehet t\u00fcntetni. A meghosszabb\u00edt\u00e1st a korm\u00e1ny akci\u00f3k\u00e9pess\u00e9g\u00e9nek biztos\u00edt\u00e1sa, a gyors reag\u00e1l\u00e1s miatt nevezte sz\u00fcks\u00e9gesnek.\n2022-t\u0151l t\u00f6bb lehet a minim\u00e1lb\u00e9r, mint a Gyurcs\u00e1ny-korm\u00e1ny alatt az \u00e1tlagb\u00e9r\n\u00a0\u00a0\u00a0\u00a0Besz\u00e1molt arr\u00f3l is, hogy a minim\u00e1lb\u00e9rr\u0151l sz\u00f3l\u00f3 t\u00e1rgyal\u00e1sokon sz\u00f3ba ker\u00fclt, legyen-e lehet\u0151s\u00e9ge a munk\u00e1ltat\u00f3nak megk\u00f6vetelni a munkav\u00e1llal\u00f3j\u00e1t\u00f3l az olt\u00e1st. Ilyen d\u00f6nt\u00e9s m\u00e9g nem sz\u00fcletett, de - folytatta - jogos ig\u00e9nynek tartja a munk\u00e1ltat\u00f3 r\u00e9sz\u00e9r\u0151l, hogy sz\u00e1m\u00edthasson a munkav\u00e1llal\u00f3j\u00e1ra.\n\u00a0\u00a0\u00a0\u00a0Guly\u00e1s Gergely a gazdas\u00e1gra \u00e1tt\u00e9rve k\u00f6z\u00f6lte azt is: a korm\u00e1ny azt szeretn\u00e9, ha a minim\u00e1lb\u00e9r 200 ezer forintra emel\u00e9se m\u00e1r j\u00f6v\u0151 \u00e9v janu\u00e1r elsej\u00e9vel megval\u00f3sulna, \u00e9s ha ez megt\u00f6rt\u00e9nik, akkor 2022-t\u0151l t\u00f6bb lesz Magyarorsz\u00e1gon a minim\u00e1lb\u00e9r, mint Gyurcs\u00e1ny Ferenc korm\u00e1nyz\u00e1sa alatt az \u00e1tlagb\u00e9r volt.\n\u00a0\u00a0\u00a0\u00a0A korm\u00e1ny meghallgatta a p\u00e9nz\u00fcgyminiszter t\u00e1j\u00e9koztat\u00e1s\u00e1t a minim\u00e1lb\u00e9r-t\u00e1rgyal\u00e1sokr\u00f3l, amelyeket a munk\u00e1ltat\u00f3kkal \u00e9s munkav\u00e1llal\u00f3kkal folytatnak - k\u00f6z\u00f6lte. Jelezte, ez \u00fcgyben vil\u00e1gos feladatot jel\u00f6lt ki a nemzeti konzult\u00e1ci\u00f3, amelyben a v\u00e1laszad\u00f3k 94 sz\u00e1zal\u00e9ka a 200 ezer forintos minim\u00e1lb\u00e9r mellett foglalt \u00e1ll\u00e1st. A minim\u00e1lb\u00e9r 2010-ben 73 500 forint volt, \u00edgy nagy eredm\u00e9ny lenne, ha 2022. janu\u00e1r elsej\u00e9vel el\u00e9rhetn\u00e9k a 200 ezer forintot - \u00e9rt\u00e9kelt.\nA rendszerv\u00e1lt\u00e1s \u00f3ta soha nem volt m\u00e9g ennyi akt\u00edv munkav\u00e1llal\u00f3 Magyarorsz\u00e1gon\u00a0\n\u00a0\u00a0\u00a0Bejelentette: a korm\u00e1nynak siker\u00fclt t\u00falteljes\u00edtenie azt az \u00edg\u00e9ret\u00e9t, hogy annyi munkahelyet teremt, amennyit a koronav\u00edrus megsz\u00fcntet, hiszen a legfrissebb adatok szerint 4,704 milli\u00f3an dolgoznak Magyarorsz\u00e1gon. Hangs\u00falyozta: soha az elm\u00falt 31 \u00e9vben, a rendszerv\u00e1lt\u00e1s \u00f3ta nem volt Magyarorsz\u00e1gon ennyi akt\u00edv munkav\u00e1llal\u00f3.\nA gazdas\u00e1g \u00fajraind\u00edt\u00e1s\u00e1r\u00f3l \u00e9s a morat\u00f3riumr\u00f3l\n\n\u00a0\u00a0\u00a0\u00a0\u00dagy \u00e9rt\u00e9kelt: a gazdas\u00e1gi n\u00f6veked\u00e9s sz\u00e1mai a harmadik negyed\u00e9vben is bizakod\u00e1sra adnak okot, a turizmus pedig egyed\u00fcl\u00e1ll\u00f3 rekordot tudhatott mag\u00e1\u00e9nak a ny\u00e1ron. K\u00f6z\u00f6lte: a korm\u00e1ny ez\u00e9rt azt rem\u00e9li, hogy meglesz az 5,5 sz\u00e1zal\u00e9kos n\u00f6veked\u00e9s, ami a felt\u00e9tele annak, hogy a gyermeket nevel\u0151 csal\u00e1dok a j\u00f6v\u0151 \u00e9v elej\u00e9n visszakaphass\u00e1k a szem\u00e9lyi j\u00f6vedelemad\u00f3jukat az \u00e1tlagb\u00e9r szintj\u00e9ig ez \u00e9v ut\u00e1n.\n\u00a0\u00a0\u00a0\u00a0Guly\u00e1s Gergely meger\u0151s\u00edtette azt is: a korm\u00e1ny d\u00f6nt\u00f6tt a hitelmorat\u00f3riumr\u00f3l. Fontosnak nevezte, hogy legyen lehet\u0151s\u00e9g a hitelmorat\u00f3rium meghosszabb\u00edt\u00e1s\u00e1ra azokn\u00e1l a v\u00e1llalkoz\u00e1sokn\u00e1l, ahol az elm\u00falt 18 h\u00f3napban legal\u00e1bb 25 sz\u00e1zal\u00e9kos bev\u00e9telcs\u00f6kken\u00e9s t\u00f6rt\u00e9nt, \u00e9s azokn\u00e1l a mag\u00e1nszem\u00e9lyekn\u00e9l, csal\u00e1dokn\u00e1l is, ahol tart\u00f3s visszaes\u00e9s k\u00f6vetkezett be a j\u00f6vedelemben vagy pedig gyermeket nevelnek.\n\u00a0\u00a0\u00a0\u00a0Jelezte: term\u00e9szetesen mindenki szabadon d\u00f6nthet arr\u00f3l, hogy ha tart\u00f3san visszaesett j\u00f6vedelme, akkor \u00e9l-e ezzel a lehet\u0151s\u00e9ggel. Ha igen, akkor okt\u00f3ber 31-\u00e9ig szem\u00e9lyesen a bankn\u00e1l kell a jogosults\u00e1gi felv\u00e9telekr\u0151l nyilatkoznia.\n\n"}]