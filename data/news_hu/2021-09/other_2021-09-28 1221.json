[{"date": "2021-09-28 12:21", "url": "https://koronavirus.gov.hu/cikkek/itm-kilabalt-koronavirus-jarvany-okozta-nehez-idoszakbol-magyar-munkaeropiac_", "h1": "ITM: kil\u00e1balt a koronav\u00edrus-j\u00e1rv\u00e1ny okozta neh\u00e9z id\u0151szakb\u00f3l a magyar munkaer\u0151piac", "body": "\nKil\u00e1balt a koronav\u00edrus-j\u00e1rv\u00e1ny okozta neh\u00e9z id\u0151szakb\u00f3l a magyar munkaer\u0151piac - \u00e9rt\u00e9kelte a K\u00f6zponti Statisztikai Hivatal (KSH) legfrissebb foglalkoztat\u00e1si adatait az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kedden az M1 aktu\u00e1lis csatorn\u00e1n.\n\n\nBod\u00f3 S\u00e1ndor kiemelte, a j\u00fanius-augusztusi id\u0151szakban 4 milli\u00f3 659 ezer foglalkoztatott volt, 40 ezerrel t\u00f6bb, mint az el\u0151z\u0151 \u00e9v azonos id\u0151szak\u00e1ban. Ugyanakkor egy \u00e9v alatt a 15-74 \u00e9ves munkan\u00e9lk\u00fcliek sz\u00e1ma 15 ezerrel, m\u00edg a munkan\u00e9lk\u00fclis\u00e9gi r\u00e1ta 0,3 sz\u00e1zal\u00e9kponttal cs\u00f6kkent.\n\u00a0\u00a0\u00a0\u00a0Az \u00e1llamtitk\u00e1r szerint ez azt jelzi, hogy a munkaer\u0151piacon a \"nagy mozg\u00e1sok\" megsz\u0171ntek, \u00e9s egyre ink\u00e1bb hi\u00e1ny mutatkozik szakk\u00e9pzett munkaer\u0151b\u0151l.\n\u00a0\u00a0\u00a0\u00a0Bod\u00f3 S\u00e1ndor k\u00fcl\u00f6n\u00f6sen \u00f6rvendetesnek nevezte, hogy a f\u0151 munkaer\u0151piacon 57 ezerrel n\u0151tt a munkav\u00e1llal\u00f3k sz\u00e1ma, valamint azt is, hogy k\u00fclf\u00f6ldr\u0151l 17 ezren t\u00e9rtek haza.\n\u00a0\u00a0\u00a0\u00a0A munkaer\u0151piacot t\u00e1mogat\u00f3 korm\u00e1nyzati int\u00e9zked\u00e9sek k\u00f6z\u00fcl kiemelte a v\u00e1llalkoz\u00e1sok munkaer\u0151-t\u00e1mogat\u00e1s\u00e1t, \u00e9s az egy napja indult, a kis- \u00e9s k\u00f6z\u00e9pv\u00e1llalkoz\u00e1soknak sz\u00f3l\u00f3 munkaer\u0151-t\u00e1mogat\u00e1st is.\n\u00a0\u00a0\u00a0\u00a0Az ut\u00f3bbi kapcs\u00e1n megjegyezte, enn\u00e9l munkab\u00e9rre \u00e9s fejleszt\u00e9sre is p\u00e1ly\u00e1zni lehet. Mintegy 14 milli\u00e1rd forintb\u00f3l n\u00e9gyezer \u00e1ll\u00e1st hozn\u00e1nak l\u00e9tre - tette hozz\u00e1.\n\u00a0\u00a0\u00a0\u00a0Kit\u00e9rt arra, hogy m\u00e9g mindig \u00e9rv\u00e9nyben van az \u00f6nfoglalkoztat\u00f3k \u00fajraind\u00edt\u00e1si t\u00e1mogat\u00e1sa, amelynek keret\u00e9ben 2019 ezer forintot biztos\u00edtanak azokban az \u00e1gazatokban, amelyeket a j\u00e1rv\u00e1ny a legink\u00e1bb s\u00fajtott.\n\nMTI 2021. szeptember 28.\n\n"}]