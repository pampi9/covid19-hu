[{"date": "2021-09-30 17:42", "url": "https://koronavirus.gov.hu/cikkek/szijjarto-kormany-elkotelezett-munkat-terhelo-adok-folyamatos-csokkentese-mellett", "h1": "Szijj\u00e1rt\u00f3: a korm\u00e1ny elk\u00f6telezett a munk\u00e1t terhel\u0151 ad\u00f3k folyamatos cs\u00f6kkent\u00e9se mellett", "body": "\n\u00a0A magyar korm\u00e1ny tov\u00e1bbra is elk\u00f6telezett a munk\u00e1t terhel\u0151 ad\u00f3k folyamatos cs\u00f6kkent\u00e9se mellett, ami hozz\u00e1j\u00e1rul a foglalkoztatotts\u00e1g n\u00f6veked\u00e9s\u00e9hez, \u00e9s ez\u00e1ltal a gazdas\u00e1g b\u0151v\u00fcl\u00e9s\u00e9hez - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n t\u00e1rc\u00e1j\u00e1nak k\u00f6zlem\u00e9nye szerint.\n\n\n\u00a0A munkaer\u0151-k\u00f6lcs\u00f6nz\u00e9ssel \u00e9s -k\u00f6zvet\u00edt\u00e9ssel foglalkoz\u00f3 Trenkwalder budapesti irodaavat\u00e1s\u00e1n a k\u00fcl\u00fcgyminiszter elmondta, hogy a 282 milli\u00f3 forintos beruh\u00e1z\u00e1shoz az \u00e1llam 141 milli\u00f3 forintos t\u00e1mogat\u00e1st ny\u00fajtott, ami\u00e9rt cser\u00e9be a v\u00e1llalat 162 f\u0151 foglalkoztat\u00e1s\u00e1ra v\u00e1llalt k\u00f6telezetts\u00e9get.\n\u00a0\u00a0\u00a0\u00a0Szijj\u00e1rt\u00f3 P\u00e9ter besz\u00e9d\u00e9ben hangs\u00falyozta, hogy a Nemzetk\u00f6zi Munka\u00fcgyi Szervezet (ILO) adatai szerint tavaly a koronav\u00edrus-j\u00e1rv\u00e1ny miatt a glob\u00e1lis munkaid\u0151 9 sz\u00e1zal\u00e9ka elveszett, ami 255 milli\u00f3 teljes munkaid\u0151s \u00e1ll\u00e1snak felel meg. Mintegy 114 milli\u00f3 munkahely megsz\u0171nt, a t\u00f6bbi \u00e9rintett pedig r\u00e9szmunkaid\u0151ben vagy alacsonyabb fizet\u00e9s\u00e9rt folytatta a munk\u00e1j\u00e1t. Ez n\u00e9gyszerese a 2009-es gazdas\u00e1gi kr\u00edzis munkaer\u0151piaci vesztes\u00e9g\u00e9nek.\n\u00a0\u00a0\u00a0\u00a0Ezzel szemben Magyarorsz\u00e1gon 18 sz\u00e1zal\u00e9kos volt a gazdas\u00e1gi n\u00f6veked\u00e9s az el\u0151z\u0151 negyed\u00e9vben, s jelenleg is 1700 milli\u00e1rd forintnyi beruh\u00e1z\u00e1s zajlik orsz\u00e1gszerte. Tov\u00e1bb\u00e1 napjainkban 4,7 milli\u00f3an dolgoznak az orsz\u00e1gban, t\u00f6bben, mint a rendszerv\u00e1lt\u00e1s \u00f3ta b\u00e1rmikor - mutatott r\u00e1 a miniszter.\n\u00a0\u00a0\u00a0\u00a0Kiemelte, hogy a korm\u00e1ny imm\u00e1r tizenegy \u00e9ve olyan gazdas\u00e1gpolitik\u00e1t folytat, amely a seg\u00e9lyez\u00e9s helyett a munkahelyteremt\u00e9sre f\u00f3kusz\u00e1l, \u00e9s ez a megk\u00f6zel\u00edt\u00e9s a v\u00e1ls\u00e1g alatt is sikeresnek bizonyult. A v\u00e1llalatok fejleszt\u00e9seinek t\u00e1mogat\u00e1s\u00e1val fontos c\u00e9l volt a t\u00f6meges elbocs\u00e1t\u00e1sok elker\u00fcl\u00e9se, \u00e9s \u00edgy siker\u00fclt is meg\u00f3vni 270 ezer munkahelyet.\n\u00a0\u00a0\u00a0\u00a0V\u00e9gezet\u00fcl arr\u00f3l is besz\u00e1molt, hogy a munkaer\u0151piaci szolg\u00e1ltat\u00e1sok \u00e1gazat\u00e1nak termel\u00e9si \u00e9rt\u00e9ke az idei \u00e9v els\u0151 fel\u00e9ben 18 sz\u00e1zal\u00e9kkal emelkedett, \u00e9s nagyj\u00e1b\u00f3l 40 sz\u00e1zal\u00e9kkal t\u00f6bben dolgoznak a szektorban, mint egy \u00e9ve.\n\u00a0\u00a0\u00a0\u00a0Ennek kapcs\u00e1n pedig al\u00e1h\u00fazta, hogy a Trenkwalder ma K\u00f6z\u00e9p-Eur\u00f3pa vezet\u0151 mag\u00e1nfoglalkoztat\u00e1si \u00fcgyn\u00f6ks\u00e9ge, amely Magyarorsz\u00e1gon t\u00f6bb mint 4000 embernek ad munk\u00e1t, illetve amelynek t\u00f6bb mint 400 c\u00e9g tartozik az \u00fcgyfelei k\u00f6z\u00e9.\n\nMTI 2021. szeptember 30.\n\n"}]