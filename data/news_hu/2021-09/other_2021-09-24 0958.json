[{"date": "2021-09-24 09:58", "url": "https://koronavirus.gov.hu/cikkek/szijjarto-vakcinak-jelentik-az-egyeduli-megoldast-vilagjarvannyal-szemben", "h1": "Szijj\u00e1rt\u00f3: a vakcin\u00e1k jelentik az egyed\u00fcli megold\u00e1st a vil\u00e1gj\u00e1rv\u00e1nnyal szemben", "body": "\nA vakcin\u00e1k jelentik az egyed\u00fcli megold\u00e1st \u00e9s tudj\u00e1k megv\u00e9deni az emberis\u00e9get a vil\u00e1gj\u00e1rv\u00e1nnyal szemben - jelentette ki felsz\u00f3lal\u00e1s\u00e1ban Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az ENSZ-k\u00f6zgy\u0171l\u00e9s 76. \u00fcl\u00e9sszak\u00e1nak \u00e1ltal\u00e1nos vit\u00e1j\u00e1n New Yorkban.\n\n\nA t\u00e1rca p\u00e9ntek hajnali k\u00f6zlem\u00e9nye szerint a k\u00fcl\u00fcgyminiszter felsz\u00f3lal\u00e1s\u00e1ban hangs\u00falyozta, a koronav\u00edrus az eg\u00e9sz bolyg\u00f3t megt\u00e1madta, bele\u00e9rtve annak valamennyi nemzet\u00e9t \u00e9s lakos\u00e1t, \u00edgy egy\u00fctt is kell felvenni a harcot a vil\u00e1gj\u00e1rv\u00e1nnyal szemben. Mint mondta, az egyetlen v\u00e1laszt a vakcin\u00e1k \u00e9s \u00edgy az immuniz\u00e1ci\u00f3 jelenti, \u00edgy a sikeres v\u00e9dekez\u00e9s els\u0151sorban kapacit\u00e1s k\u00e9rd\u00e9se. A vil\u00e1g teljes lakoss\u00e1g\u00e1nak beolt\u00e1s\u00e1ra k\u00e9pesnek kell lennie a nemzetk\u00f6zi k\u00f6z\u00f6ss\u00e9gnek, amihez biztos\u00edtani kell, hogy a vakcin\u00e1kat min\u00e9l t\u00f6bb helyen gy\u00e1rts\u00e1k.\n\u00a0\u00a0\u00a0\u00a0Kiemelte: nem szabad ideol\u00f3giai vagy politikai k\u00e9rd\u00e9sk\u00e9nt kezelni a k\u00fcl\u00f6nb\u00f6z\u0151 vakcin\u00e1kat, hiszen azok az \u00e9letment\u00e9s eszk\u00f6zei. A nemzetk\u00f6zi, region\u00e1lis \u00e9s nemzeti hat\u00f3s\u00e1goknak szakmai, t\u00e9nyeken alapul\u00f3 elj\u00e1r\u00e1st kell folytatniuk az enged\u00e9lyez\u00e9sek ter\u00e9n, kiz\u00e1rva minden egy\u00e9b szempontot.\n\u00a0\u00a0\u00a0\u00a0Szijj\u00e1rt\u00f3 P\u00e9ter emellett hangs\u00falyozta, hogy a pand\u00e9mia nemcsak eg\u00e9szs\u00e9g\u00fcgyi, hanem gazdas\u00e1gi kr\u00edzist is eredm\u00e9nyezett, ez\u00e1ltal az elm\u00falt m\u00e1sf\u00e9l \u00e9vben 42 sz\u00e1zal\u00e9kkal cs\u00f6kkent glob\u00e1lisan a k\u00f6zvetlen t\u0151keberuh\u00e1z\u00e1sok \u00e9rt\u00e9ke, a vil\u00e1gkereskedelem forgalma pedig 5,3 sz\u00e1zal\u00e9kkal. Ennek kapcs\u00e1n pedig fontosnak tartotta megjegyezni, hogy az \u00e1llamok el\u0151tt \u00e1ll\u00f3 legfontosabb feladat a megl\u00e9v\u0151 munkahelyek meg\u0151rz\u00e9se \u00e9s \u00fajak l\u00e9trehoz\u00e1sa.\n\u00a0\u00a0\u00a0\u00a0Felsz\u00f3lal\u00e1s\u00e1ban al\u00e1h\u00fazta, hogy a csal\u00e1dokra kiemelt figyelmet kell ford\u00edtani, ahogy ezt a magyar korm\u00e1ny is teszi, mivel a sz\u00fcl\u0151k kett\u0151s terhet viselnek. Egyr\u00e9szt dolgozniuk kell, m\u00e1sr\u00e9szt az \u00f3vod\u00e1k \u00e9s iskol\u00e1k bez\u00e1r\u00e1sa miatt gondoskodniuk kell a gyerekekr\u0151l napk\u00f6zben is.\n\u00a0\u00a0\u00a0\u00a0A vil\u00e1gj\u00e1rv\u00e1ny egy m\u00e1sik fontos k\u00f6vetkezm\u00e9nye, hogy az \u00e9let egy jelent\u0151s r\u00e9sze a virtu\u00e1lis t\u00e9rbe szorult vissza, \u00edgy rengeteg tapasztalatlan felhaszn\u00e1l\u00f3 l\u00e9pett fel az internetre, akik k\u00f6nny\u0171 pr\u00e9d\u00e1t jelentenek a kiberb\u0171n\u00f6z\u0151k sz\u00e1m\u00e1ra - k\u00f6z\u00f6lte a k\u00fcl\u00fcgyminiszter. Majd hozz\u00e1tette, a gazdas\u00e1gi b\u0171n\u00f6z\u0151k mellett a sz\u00e9ls\u0151s\u00e9ges ideol\u00f3gi\u00e1kt\u00f3l \u00e9s a szexu\u00e1lis propagand\u00e1t\u00f3l is meg kell \u00f3vni a kiskor\u00faakat. Ehhez pedig szerinte glob\u00e1lis szint\u0171 szab\u00e1lyoz\u00e1sra lenne sz\u00fcks\u00e9g.\n\u00a0\u00a0\u00a0\u00a0Szijj\u00e1rt\u00f3 P\u00e9ter ezt k\u00f6vet\u0151en az \u00fajabb t\u00f6meges migr\u00e1ci\u00f3s hull\u00e1mok vesz\u00e9ly\u00e9r\u0151l besz\u00e9lt. Kijelentette, hogy a j\u00e1rv\u00e1ny \u00e9s a migr\u00e1ci\u00f3 \u00f6rd\u00f6gi k\u00f6rt alkothat, mivel min\u00e9l t\u00f6bb helyen jelenik meg a fert\u0151z\u00e9s, ann\u00e1l t\u00f6bb ember indul meg, s min\u00e9l t\u00f6bben indulnak meg, ann\u00e1l nagyobb a v\u00edrus tov\u00e1bbi terjed\u00e9s\u00e9nek vesz\u00e9lye. \u00cdgy a migr\u00e1ci\u00f3 napjainkban m\u00e1r nemcsak kultur\u00e1lis \u00e9s biztons\u00e1gi, hanem eg\u00e9szs\u00e9g\u00fcgyi kock\u00e1zatokat is hordoz mag\u00e1ban - hangs\u00falyozta a miniszter a k\u00f6zlem\u00e9ny szerint.\n\u00a0\u00a0\u00a0\u00a0A nemzetk\u00f6zi k\u00f6z\u00f6ss\u00e9g afganiszt\u00e1ni \"kudarc\u00e1val\" kapcsolatban arr\u00f3l sz\u00e1molt be, hogy most a k\u00e1rok m\u00e9rs\u00e9kl\u00e9s\u00e9re kell \u00f6sszpontos\u00edtani, \u00e9s meg kell akad\u00e1lyozni, hogy a d\u00e9l-\u00e1zsiai orsz\u00e1g ism\u00e9t a terrorszervezetek mened\u00e9khely\u00e9v\u00e9, illetve illeg\u00e1lis bev\u00e1ndorl\u00e1si \u00e1radatok kiindul\u00f3pontj\u00e1v\u00e1 v\u00e1ljon. Ez ugyanis szavai szerint k\u00f6zvetlen biztons\u00e1gi fenyeget\u00e9st jelentene a r\u00e9gi\u00f3ra \u00e9s Eur\u00f3p\u00e1ra n\u00e9zve is.\n\u00a0\u00a0\u00a0\u00a0Kiemelte, hogy egyes eur\u00f3pai uni\u00f3s vezet\u0151k hasonl\u00f3 hib\u00e1kat k\u00f6vetnek el, mint 2015-ben, felel\u0151tlen nyilatkozatokat tesznek, haz\u00e1juk elhagy\u00e1s\u00e1ra buzd\u00edtj\u00e1k az afg\u00e1nokat, noha l\u00e1that\u00f3, hogy a kor\u00e1bban \u00e9rkez\u0151k t\u00e1rsadalmi integr\u00e1ci\u00f3ja is megbukott. Ek\u00f6zben nincsenek tekintettel a t\u00e9rs\u00e9gbeli orsz\u00e1gokra, amelyek szerint az afganiszt\u00e1ni kih\u00edv\u00e1sokat Afganiszt\u00e1nban kell megoldani.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta, hogy Magyarorsz\u00e1g m\u00e1r eleget tett erk\u00f6lcsi k\u00f6teless\u00e9g\u00e9nek, evaku\u00e1lta mindazokat, akik kor\u00e1bban a magyar kontingensnek seg\u00edtettek, m\u00e1sokat viszont nem fog befogadni Afganiszt\u00e1nb\u00f3l. A korm\u00e1ny a kor\u00e1bbiakhoz hasonl\u00f3an most is el fogja utas\u00edtani az esetleges k\u00f6telez\u0151 befogad\u00e1si kv\u00f3t\u00e1kat.\n\u00a0\u00a0\u00a0\u00a0A seg\u00edts\u00e9get kell odavinni, ahol arra sz\u00fcks\u00e9g van, megfelel\u0151 k\u00f6r\u00fclm\u00e9nyeket kell teremteni, \u00e9s nem az ott \u00e9l\u0151ket kell otthonuk elhagy\u00e1s\u00e1ra b\u00e1tor\u00edtani. Magyarorsz\u00e1g p\u00e9ld\u00e1ul a Hungary Helps program keret\u00e9ben eddig mintegy 250 ezer kereszt\u00e9ny hazat\u00e9r\u00e9s\u00e9t vagy helyben marad\u00e1s\u00e1t tette lehet\u0151v\u00e9 Afrik\u00e1ban \u00e9s a K\u00f6zel-Keleten - mondta.\n\u00a0\u00a0\u00a0\u00a0A k\u00fcl\u00fcgyminiszter v\u00e9gezet\u00fcl kijelentette, hogy a koronav\u00edrus-j\u00e1rv\u00e1ny a sok neh\u00e9zs\u00e9g mellett elhozta a jobb egy\u00fcttm\u0171k\u00f6d\u00e9s rem\u00e9ny\u00e9t is a vil\u00e1gnak, ehhez azonban pragmatikusabb, tiszteleten alapul\u00f3 kapcsolatra van sz\u00fcks\u00e9g Kelet \u00e9s Nyugat k\u00f6z\u00f6tt.\n\nMTI 2021. szeptember 24.\n\n"}]