[{"date": "2021-09-15 08:31", "url": "https://koronavirus.gov.hu/cikkek/gyorgy-laszlo-az-oltasi-programnak-koszonhetoen-elobb-indulhatott-ujra-magyar-gazdasag", "h1": "Gy\u00f6rgy L\u00e1szl\u00f3: az olt\u00e1si programnak k\u00f6sz\u00f6nhet\u0151en el\u0151bb indulhatott \u00fajra a magyar gazdas\u00e1g", "body": "\nA gazdas\u00e1gi \u00e9let koronav\u00edrus-j\u00e1rv\u00e1ny ut\u00e1ni \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzsnek m\u00e1r csaknem \u00f6tven javaslat\u00e1t elfogadta a korm\u00e1ny - jelentette be Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a Magyar H\u00edrlapnak adott interj\u00faban, amely a szerdai sz\u00e1mban jelent meg.\n\n\nHangoztatta: annak k\u00f6sz\u00f6nhet\u0151en, hogy idej\u00e9ben megkezd\u0151d\u00f6tt az olt\u00e1si program, \"m\u00e1sf\u00e9l h\u00f3nappal el\u0151bb tudtuk \u00fajraind\u00edtani a magyar gazdas\u00e1got\". \"Ez 1-1,5 sz\u00e1zal\u00e9kpontos el\u0151nyt jelent a gazdas\u00e1gi n\u00f6veked\u00e9sben\" - tette hozz\u00e1.\n\u00a0\u00a0\u00a0\u00a0Eml\u00e9keztetett arra, hogy a korm\u00e1ny m\u00e9g m\u00e1jusban meghirdetett egy 587 milli\u00e1rd forintos beruh\u00e1z\u00e1s- \u00e9s k\u00e9pz\u00e9s\u00f6szt\u00f6nz\u0151 programot, \u00e9s az els\u0151 sz\u00e1zmilli\u00e1rdra akkora volt az ig\u00e9ny, hogy azonnal meg kellett dupl\u00e1zni a keretet.\n\u00a0\u00a0\u00a0\u00a0Mint mondta, a korm\u00e1ny c\u00e9lja az \u00f6t \u00e9s f\u00e9l sz\u00e1zal\u00e9kos GDP-n\u00f6veked\u00e9s meghalad\u00e1sa, ez\u00e9rt minden eddigin\u00e9l t\u00f6bb forr\u00e1st sz\u00e1nnak a Magyar Multi Programra is, amely az \u00edg\u00e9retes hazai v\u00e1llalkoz\u00e1sokat seg\u00edti hozz\u00e1 ahhoz, hogy nagyv\u00e1llalatt\u00e1 v\u00e1lhassanak.\n\u00a0\u00a0\u00a0\u00a0Fontos l\u00e9p\u00e9sk\u00e9nt eml\u00edtette \"az elm\u00falt negyven \u00e9v legnagyobb horderej\u0171 feln\u0151ttk\u00e9pz\u00e9si \u00e1talak\u00edt\u00e1s\u00e1t\", amelynek egyik k\u00f6zponti eleme a p\u00e1lyak\u00f6vet\u00e9si rendszer, hogy visszajelz\u00e9st adjanak arr\u00f3l, mit \u00e9s hol \u00e9rdemes tanulni.\n\u00a0\u00a0\u00a0\u00a0Kiemelte a munkahelyi k\u00e9pz\u00e9seket t\u00e1mogat\u00f3 hetvenmilli\u00e1rd forintos programot is.\n\u00a0\u00a0\u00a0\u00a0Gy\u00f6rgy L\u00e1szl\u00f3 \u00fagy v\u00e9lte, az orsz\u00e1g az\u00e9rt tudott m\u00e1r a m\u00e1sodik negyed\u00e9vben visszat\u00e9rni a v\u00e1ls\u00e1g el\u0151tti szintre, mert \"kitartottunk a munka- \u00e9s tud\u00e1salap\u00fa t\u00e1rsadalom mellett, nem \u00e1lltunk \u00e1t seg\u00e9lyez\u00e9sre, annak ellen\u00e9re sem, hogy hatalmas volt a k\u00eds\u00e9rt\u00e9s \u00e9s a szakmai nyom\u00e1s. (...) Seg\u00e9lyez\u00e9s helyett akkor adtunk p\u00e9nzt a v\u00e1llalkoz\u00e1soknak, ha megtartott\u00e1k a dolgoz\u00f3ikat \u00e9s \u00faj munkahelyeket hoztak l\u00e9tre, ha nem halasztott\u00e1k el a beruh\u00e1z\u00e1saikat, hanem hat\u00e1rid\u0151re elk\u00e9sz\u00fcltek vel\u00fck.\"\n\u00a0\u00a0\u00a0\u00a0Az \u00e1llamtitk\u00e1r kijelentette: \"tudtuk, hogy ha \u00fajraindul a vil\u00e1ggazdas\u00e1g, hatalmas ig\u00e9ny lesz term\u00e9kekre \u00e9s szolg\u00e1ltat\u00e1sokra, \u00e9s a vil\u00e1ggazdas\u00e1gi kapacit\u00e1sok \u00fajraoszt\u00e1s\u00e1\u00e9rt is verseny kezd\u0151dik. Ez\u00e9rt ingyen p\u00e9nz helyett arra t\u00f6rekedt\u00fcnk, hogy meg\u0151rizz\u00fck az \u00f6sszerendezett tud\u00e1st\". Hozz\u00e1tette, hogy munkahelyv\u00e9delmi programot ind\u00edtottak a kutat\u00e1s-fejleszt\u00e9si \u00e9s az innov\u00e1ci\u00f3s munkak\u00f6rben dolgoz\u00f3k sz\u00e1m\u00e1ra, hiszen a kutat\u00f3k\u00e9rt a v\u00e1ls\u00e1g idej\u00e9n nagy k\u00fczdelem zajlott a munkaer\u0151piacon. Megalkottak tov\u00e1bb\u00e1 egy t\u00f6rv\u00e9nyt, amely a beruh\u00e1z\u00e1sokat v\u00e9di az ellens\u00e9ges felv\u00e1s\u00e1rl\u00e1sokt\u00f3l. \"Ez seg\u00edtett abban, hogy a magyar tud\u00e1st ne kelljen kiszolg\u00e1ltatni m\u00e1soknak\" - hangs\u00falyozta Gy\u00f6rgy L\u00e1szl\u00f3.\n\nMTI 2021. szeptember 15.\n\n"}]