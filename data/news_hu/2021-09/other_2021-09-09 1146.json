[{"date": "2021-09-09 11:46", "url": "https://koronavirus.gov.hu/cikkek/varga-mihaly-allami-tamogatasbol-epult-koronavirus-elleni-gyogyszert-gyarto-uzem", "h1": "Varga Mih\u00e1ly: \u00e1llami t\u00e1mogat\u00e1sb\u00f3l \u00e9p\u00fclt koronav\u00edrus elleni gy\u00f3gyszert gy\u00e1rt\u00f3 \u00fczem", "body": "\nAz Eg\u00e9szs\u00e9gipari T\u00e1mogat\u00e1si Program keret\u00e9ben a koronav\u00edrus elleni gy\u00f3gyszerek gy\u00e1rt\u00e1s\u00e1ra \u00faj kapacit\u00e1sokat \u00e9p\u00edtett a Pannonpharma Kft. 1,6 milli\u00e1rd forintb\u00f3l P\u00e9csv\u00e1radon - k\u00f6z\u00f6lte Varga Mih\u00e1ly p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n cs\u00fct\u00f6rt\u00f6k\u00f6n.\n\n\nKiemelte: tov\u00e1bb n\u0151 azon eg\u00e9szs\u00e9gipari term\u00e9kek sz\u00e1ma, amelyek eset\u00e9ben Magyarorsz\u00e1g nem f\u00fcgg a k\u00fclf\u00f6ldi gy\u00e1rt\u00f3kt\u00f3l, hanem k\u00e9pes azokat magas min\u0151s\u00e9gben itthon el\u0151\u00e1ll\u00edtani.\n\u00a0\u00a0\u00a0\u00a0A vide\u00f3\u00fczenetb\u0151l kider\u00fcl, hogy a gy\u00e1rt\u00f3 egyik fejleszt\u00e9se, az Egiferon g\u00e9l interferon hat\u00f3anyaga k\u00e9pes aktiv\u00e1lni a koronav\u00edrus \u00e1ltal elnyomott immunrendszert, ez\u00e9rt hat\u00e9konyan dolgozik a koronav\u00edrus ellen. A m\u00e1sik fejleszt\u00e9s, a szil\u00e1rd gy\u00f3gyszerforma, a gyomorb\u00e9l-traktusb\u00f3l kiirtja a koronav\u00edrusokat.\n\u00a0\u00a0\u00a0\u00a0Varga Mih\u00e1ly szerint az eg\u00e9szs\u00e9gipari fejleszt\u00e9ssorozatnak m\u00e1r k\u00e9zzel foghat\u00f3 eredm\u00e9nyei vannak. Eddig 31 t\u00e1mogatott beruh\u00e1z\u00e1s val\u00f3sult meg, amelyek \u00f6ssz\u00e9rt\u00e9ke 37 milli\u00e1rd forint; a program keret\u00e9ben \u00f6sszesen 82 eg\u00e9szs\u00e9gipari fejleszt\u00e9s val\u00f3sul meg 86 milli\u00e1rd forint \u00f6ssz\u00e9rt\u00e9kben - mondta, hozz\u00e1t\u00e9ve, hogy a megv\u00e9dett munkahelyek sz\u00e1ma el\u00e9rheti az 5700-at.\n\u00a0\u00a0\u00a0\u00a0A fejleszt\u00e9sek nemcsak az \u00f6nell\u00e1t\u00e1shoz, hanem a gazdas\u00e1g \u00fajraind\u00edt\u00e1s\u00e1hoz is jelent\u0151sen hozz\u00e1j\u00e1rulnak - mutatott r\u00e1 a p\u00e9nz\u00fcgyminiszter.\n\nMTI 2021. szeptember 9.\n\n"}]