[{"date": "2021-09-18 09:56", "url": "https://koronavirus.gov.hu/cikkek/itm-80-ezer-onfoglalkoztato-igenyelte-71-ezer-mar-megkapta-kompenzacios-tamogatast", "h1": "ITM: 80 ezer \u00f6nfoglalkoztat\u00f3 ig\u00e9nyelte, 71 ezer m\u00e1r megkapta a kompenz\u00e1ci\u00f3s t\u00e1mogat\u00e1st", "body": "\nT\u00f6bb mint 80 ezer \u00f6nfoglalkoztat\u00f3 k\u00e9rte eddig a korm\u00e1ny \u00e1ltal biztos\u00edtott egyszeri t\u00e1mogat\u00e1st 17,6 milli\u00e1rd forint \u00e9rt\u00e9kben. A t\u00f6bb mint 71 ezer kedvez\u0151en elb\u00edr\u00e1lt ig\u00e9nyl\u00e9s alapj\u00e1n kifizetett \u00f6sszeg mostanra meghaladta a 15 milli\u00e1rd forintot - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az MTI-vel.\n\n\nBod\u00f3 S\u00e1ndor felh\u00edvta a figyelmet, az \u00d6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban azok r\u00e9szes\u00fclhetnek, akik kor\u00e1bban alkalmazottak hi\u00e1ny\u00e1ban nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni.\nAz \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphatnak. A 219 ezer forintos egyszeri t\u00e1mogat\u00e1s f\u0151k\u00e9nt a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151k helyzet\u00e9t k\u00f6nny\u00edti meg - tette hozz\u00e1.\nJelezte azt is, hogy a legt\u00f6bb k\u00e9relem a f\u0151v\u00e1rosb\u00f3l, Pest, Hajd\u00fa-Bihar, Gy\u0151r-Moson-Sopron \u00e9s Borsod-Aba\u00faj-Zempl\u00e9n megy\u00e9b\u0151l \u00e9rkezett be.\nA legnagyobb sz\u00e1mban tov\u00e1bbra is a fodr\u00e1szok, kozmetikusok \u00e9ltek a lehet\u0151s\u00e9ggel, az ig\u00e9nyl\u0151k k\u00f6z\u00fcl mintegy 30 ezren sz\u00e9ps\u00e9g\u00e1pol\u00e1ssal foglalkoznak.\nA b\u00edr\u00e1latok \u00e9s kifizet\u00e9sek z\u00f6kken\u0151mentesek, a t\u00e1mogat\u00e1si programmal kapcsolatos r\u00e9szletek a munka.hu oldalon olvashat\u00f3k - \u00e1ll a k\u00f6zlem\u00e9nyben.\n\"A munkaalap\u00fa gazdas\u00e1g ki\u00e9p\u00edt\u00e9s\u00e9ben a magyar emberekkel k\u00f6z\u00f6sen 2010 \u00f3ta el\u00e9rt eredm\u00e9nyeink v\u00e1ls\u00e1g\u00e1ll\u00f3nak bizonyultak. A hazai foglalkoztat\u00e1s a v\u00edrusv\u00e1ls\u00e1g el\u0151ttin\u00e9l is jobb form\u00e1ban van. Rekordot d\u00f6nt\u00f6tt, a rendszerv\u00e1ltoztat\u00e1s \u00f3ta a legmagasabb a munkav\u00e1llal\u00f3k sz\u00e1ma, m\u00e1r t\u00f6bb mint 4,7 milli\u00f3an dolgoznak Magyarorsz\u00e1gon. A korm\u00e1nyzati int\u00e9zked\u00e9seknek, k\u00f6zt\u00fck a b\u00e9rt\u00e1mogat\u00e1soknak k\u00f6sz\u00f6nhet\u0151en nemcsak megv\u00e9dt\u00fck a munkahelyeket, hanem \u00fajakat is tudtunk teremteni. Az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1sa eset\u00e9ben el\u0151zetesen mintegy sz\u00e1zezerre becs\u00fclt\u00fck az ig\u00e9nyl\u0151k v\u00e1rhat\u00f3 sz\u00e1m\u00e1t, a vesz\u00e9lyhelyzet megsz\u0171n\u00e9s\u00e9ig m\u00e9g minden \u00e9rintett el\u0151tt nyitva \u00e1ll a lehet\u0151s\u00e9g\" - fogalmazott Bod\u00f3 S\u00e1ndor a k\u00f6zlem\u00e9nyben.\n\nMTI\n\n"}]