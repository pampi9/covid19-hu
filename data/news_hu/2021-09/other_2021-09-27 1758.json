[{"date": "2021-09-27 17:58", "url": "https://koronavirus.gov.hu/cikkek/ismet-meghosszabbitottak-koronavirus-torveny-hatalyat", "h1": "Ism\u00e9t meghosszabb\u00edtott\u00e1k a koronav\u00edrus-t\u00f6rv\u00e9ny hat\u00e1ly\u00e1t", "body": "\nHozz\u00e1j\u00e1rult az Orsz\u00e1ggy\u0171l\u00e9s h\u00e9tf\u0151n a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny hat\u00e1ly\u00e1nak meghosszabb\u00edt\u00e1s\u00e1hoz, \u00edgy az 2022. janu\u00e1r 1-j\u00e9ig \u00e9rv\u00e9nyben marad.\n\n\nA H\u00e1z err\u0151l 112 igen szavazattal, 25 ellenvoks mellett d\u00f6nt\u00f6tt, tart\u00f3zkod\u00e1s n\u00e9lk\u00fcl.\n\u00a0\u00a0\u00a0\u00a0Az igazs\u00e1g\u00fcgyi t\u00e1rca \u00e1llamtitk\u00e1ra a m\u00f3dos\u00edt\u00e1s parlamenti vit\u00e1j\u00e1ban elengedhetetlennek \u00edt\u00e9lte a vesz\u00e9lyhelyzet meghosszabb\u00edt\u00e1s\u00e1t, mert csak \u00edgy biztos\u00edthat\u00f3 a hat\u00e9kony \u00e9s gyors d\u00f6nt\u00e9shozatal ahhoz, hogy a koronav\u00edrus-j\u00e1rv\u00e1ny okozta neh\u00e9zs\u00e9gekre rugalmasan lehessen v\u00e1laszokat adni a negyedik hull\u00e1mban is.\n\u00a0\u00a0\u00a0\u00a0V\u00f6lner P\u00e1l azt hangs\u00falyozta, hogy az \u00faj v\u00edrusvari\u00e1nsok kor\u00e1bban nem tapasztalt gyorsas\u00e1ggal \u00e9s k\u00f6vetkezm\u00e9nyekkel terjednek, ez\u00e9rt a negyedik hull\u00e1m k\u00fcsz\u00f6b\u00e9n elengedhetetlen a fokozott \u00e9s hat\u00e9kony v\u00e9dekez\u00e9s lehet\u0151s\u00e9g\u00e9nek biztos\u00edt\u00e1sa.\n\u00a0\u00a0\u00a0\u00a0Az el\u0151terjeszt\u00e9s indokl\u00e1sa szerint a korm\u00e1ny els\u0151dleges c\u00e9lja, hogy megv\u00e9dje a magyar emberek \u00e9let\u00e9t \u00e9s eg\u00e9szs\u00e9g\u00e9t, valamint m\u00e9rs\u00e9kelje a gazdas\u00e1gi k\u00e1rokat \u00e9s meg\u0151rizze a munkahelyeket. A vil\u00e1gj\u00e1rv\u00e1ny elleni v\u00e9dekez\u00e9s elm\u00falt m\u00e1sf\u00e9l \u00e9ve bebizony\u00edtotta, hogy a kor\u00e1bban elfogadott rendk\u00edv\u00fcli \u00e9s \u00e1tmeneti jogi keretek j\u00f3l szolg\u00e1lt\u00e1k ezeket a c\u00e9lokat - olvashat\u00f3 az el\u0151terjeszt\u00e9sben.\n\u00a0\u00a0\u00a0\u00a0Az Orsz\u00e1ggy\u0171l\u00e9s az eredetileg id\u00e9n febru\u00e1rban, 90 napos hat\u00e1llyal elfogadott t\u00f6rv\u00e9nyt els\u0151k\u00e9nt m\u00e1jusban hosszabb\u00edtotta meg, az \u0151szi parlamenti \u00fcl\u00e9sszak els\u0151 \u00fcl\u00e9snapj\u00e1t k\u00f6vet\u0151 15. napig, vagyis okt\u00f3ber 5-ig. Most ezt a hat\u00e1rid\u0151t tolja ki a H\u00e1z janu\u00e1rig.\n\u00a0\u00a0\u00a0\u00a0A t\u00f6rv\u00e9nyben r\u00f6gz\u00edtett\u00e9k, hogy a korm\u00e1ny a vesz\u00e9lyhelyzetet kor\u00e1bban is megsz\u00fcntetheti.\n\nMTI 2021. szeptember 27.\n\n"}]