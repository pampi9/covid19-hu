[{"date": "2021-09-29 11:49", "url": "https://koronavirus.gov.hu/cikkek/itm-allamtitkar-kormany-kesz-tovabb-csokkenteni-munkat-terhelo-adokat_", "h1": "ITM-\u00e1llamtitk\u00e1r: a korm\u00e1ny k\u00e9sz tov\u00e1bb cs\u00f6kkenteni a munk\u00e1t terhel\u0151 ad\u00f3kat", "body": "\nA korm\u00e1ny k\u00e9sz tov\u00e1bb cs\u00f6kkenteni a munk\u00e1t terhel\u0151 ad\u00f3kat, hogy ez\u00e1ltal n\u0151j\u00f6n a v\u00e1llalkoz\u00e1sok mozg\u00e1stere \u00e9s legyen lehet\u0151s\u00e9g\u00fck a minim\u00e1lb\u00e9r \u00e9s szakmunk\u00e1s minim\u00e1lb\u00e9r emel\u00e9s\u00e9re - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n Budapesten sajt\u00f3t\u00e1j\u00e9koztat\u00f3n.\n\n\nBod\u00f3 S\u00e1ndor hozz\u00e1tette, a korm\u00e1ny azt szeretn\u00e9, hogy a gazdas\u00e1gi n\u00f6veked\u00e9s eredm\u00e9ny\u00e9b\u0151l a dolgoz\u00f3k m\u00e9g nagyobb r\u00e9szben tudjanak r\u00e9szes\u00fclni, ez\u00e9rt t\u0171zt\u00e9k ki c\u00e9lul, hogy a minim\u00e1lb\u00e9rt 2022-ben 200 ezer forintra emelik.\n\u00a0\u00a0\u00a0\u00a0Az \u00e1llamtitk\u00e1r szerint a korm\u00e1ny terv\u00e9vel az emberek is egyet\u00e9rtenek, hiszen a nemzeti konzult\u00e1ci\u00f3n a v\u00e1laszad\u00f3k t\u00f6bb mint 90 sz\u00e1zal\u00e9ka \u00fagy nyilatkozott, hogy t\u00e1mogatja a minim\u00e1lb\u00e9r 200 ezer forintra emel\u00e9s\u00e9t.\n\u00a0\u00a0\u00a0\u00a0Bod\u00f3 S\u00e1ndor k\u00f6z\u00f6lte, tiszt\u00e1ban vannak azzal, hogy mindehhez seg\u00edteni\u00fck kell a v\u00e1llalkoz\u00e1sokat, hogy ki tudj\u00e1k gazd\u00e1lkodni a b\u00e9remel\u00e9s fedezet\u00e9t. A korm\u00e1ny a szoci\u00e1lis hozz\u00e1j\u00e1rul\u00e1si ad\u00f3 cs\u00f6kkent\u00e9s\u00e9ben l\u00e1tja a seg\u00edts\u00e9g m\u00f3dj\u00e1t - tette hozz\u00e1 az \u00e1llamtitk\u00e1r, konkr\u00e9tumokat azonban nem eml\u00edtett.\n\u00a0\u00a0\u00a0\u00a0A Versenyszf\u00e9ra \u00e9s a Korm\u00e1ny \u00c1lland\u00f3 Konzult\u00e1ci\u00f3s F\u00f3rum (VKF) keretei k\u00f6z\u00f6tt m\u00e1r megkezd\u0151dtek a j\u00f6v\u0151 \u00e9vi minim\u00e1lb\u00e9r t\u00e1rgyal\u00e1sok. Kedden egyeztettek legut\u00f3bb a b\u00e9remel\u00e9s k\u00e9rd\u00e9s\u00e9r\u0151l a munk\u00e1ltat\u00f3k \u00e9s a munkav\u00e1llal\u00f3k \u00e9rdekk\u00e9pviseletei \u00e9s abban \u00e1llapodtak meg, hogy a k\u00e9t h\u00e9t m\u00falva esed\u00e9kes k\u00f6vetkez\u0151 \u00fcl\u00e9sre nem csak egy\u00e9ni, hanem az oldal \u00e1ll\u00e1spontokat is kialak\u00edtj\u00e1k.\u00a0\u00a0\n\u00a0\u00a0\u00a0\u00a0Bod\u00f3 S\u00e1ndor \u00fagy v\u00e9lte, a minim\u00e1lb\u00e9r k\u00e9rd\u00e9s\u00e9ben \"hajsz\u00e1lnyira\" vannak a meg\u00e1llapod\u00e1st\u00f3l, a garant\u00e1lt b\u00e9rminimum eset\u00e9ben azonban m\u00e9g vannak tiszt\u00e1zatlan k\u00e9rd\u00e9sek, \u00edgy p\u00e9ld\u00e1ul, hogy ez egy vagy k\u00e9t l\u00e9pcs\u0151ben emelkedjen-e.\u00a0\u00a0\u00a0\u00a0\n\u00a0\u00a0\u00a0\u00a0Felid\u00e9zte, a 2010-es korm\u00e1nyv\u00e1lt\u00e1s \u00f3ta a b\u00e9rek folyamatosan emelkednek Magyarorsz\u00e1gon, a minim\u00e1lb\u00e9r \u00e9s szakmunk\u00e1s minim\u00e1lb\u00e9r t\u00f6bb mint a dupl\u00e1j\u00e1ra n\u0151tt. Mindezeken t\u00fal a dolgoz\u00f3kat a csal\u00e1di ad\u00f3kedvezm\u00e9ny is seg\u00edti - mondta Bod\u00f3 S\u00e1ndor.\n\nMTI 2021. szeptember 29.\n\n"}]