[{"date": "2021-09-08 19:16", "url": "https://koronavirus.gov.hu/cikkek/csalo-e-mailekre-figyelmeztet-kibervedelmi-intezet", "h1": "Csal\u00f3 e-mailekre figyelmeztet a kiberv\u00e9delmi int\u00e9zet", "body": "\nCovid-igazolv\u00e1nyra hivatkoz\u00f3, k\u00e1ros csatolm\u00e1nyt tartalmaz\u00f3, k\u00e9retlen elektronikus levelekkel kapcsolatban adott ki figyelmeztet\u00e9st a Nemzeti Kiberv\u00e9delmi Int\u00e9zet (NKI).\n\nAz NKI szerd\u00e1n a honlapj\u00e1n k\u00f6zz\u00e9tett figyelmeztet\u00e9s\u00e9ben azt \u00edrta: t\u00f6bb bejelent\u00e9st kaptak olyan \"tr\u00f3jai v\u00edrust terjeszt\u0151\" e-mailekr\u0151l, amelyek az Eur\u00f3pai Uni\u00f3 \u00e1ltal kiadott digit\u00e1lis \"Covid-bizony\u00edtv\u00e1nyra\" hivatkozva k\u00eds\u00e9rlik meg az emberek megt\u00e9veszt\u00e9s\u00e9t.\n\u00a0\u00a0\u00a0\u00a0Az eddig jelzett esetek alapj\u00e1n a levelek l\u00e1tsz\u00f3lagos felad\u00f3ja a\u00a0covid.bizonyitvany@ugyfelkapu.gov.hu\u00a0e-mail c\u00edm, a lev\u00e9l t\u00e1rgya pedig \"Covid vakcina digit\u00e1lis tan\u00fas\u00edtv\u00e1ny\" - \u00edrt\u00e1k, kiemelve: a lev\u00e9l mell\u00e9klete v\u00edrusos \u00e1llom\u00e1nyt tartalmaz, ez\u00e9rt semmik\u00e9pp se nyissa meg senki.\n\u00a0\u00a0\u00a0\u00a0A lev\u00e9lben a csatolm\u00e1ny megnyit\u00e1s\u00e1t k\u00f6vet\u0151en, az \"\u00e1ldozat\" eszk\u00f6z\u00e9re egy t\u00f6m\u00f6r\u00edtett f\u00e1jl t\u00f6lt\u0151dik le, amelyben az \u00fagynevezett Lokibot tr\u00f3jai t\u00edpus\u00fa v\u00edrus egyik vari\u00e1nsa tal\u00e1lhat\u00f3. Az ilyenek els\u0151dlegesen inform\u00e1ci\u00f3gy\u0171jt\u0151 k\u00e9mprogramok, amelyek - t\u00f6bbek k\u00f6z\u00f6tt - a billenty\u0171le\u00fct\u00e9sek figyel\u00e9s\u00e9re is k\u00e9pesek - h\u00edvt\u00e1k fel a figyelmet.\n\u00a0\u00a0\u00a0\u00a0Az NKI azt javasolja, soha senki se kattintson az e-mailben \u00e9rkez\u0151 hivatkoz\u00e1sokra, amelyek ismeretlen \u00e1llom\u00e1nyok let\u00f6lt\u00e9s\u00e9t vagy bejelentkez\u00e9si, szem\u00e9lyes, egy\u00e9b adatok megad\u00e1s\u00e1t k\u00e9rik. Minden esetben k\u00fcl\u00f6n r\u00e1 kell keresni az \u00e9rintett c\u00e9g, vagy szervezet hivatalos weboldal\u00e1ra, \u00e9s ott bejelentkezve ellen\u0151rizni a kapott \u00fczenet val\u00f3dis\u00e1g\u00e1t.\n\u00a0\u00a0\u00a0\u00a0Az \u00fczenet val\u00f3s\u00e1gtartalm\u00e1r\u00f3l az \u00e9rintett c\u00e9g, vagy szervezet hivatalos t\u00e1j\u00e9koztat\u00f3 fel\u00fcletein el\u00e9rhet\u0151 kapcsolati adatokon kereszt\u00fcl is meg lehet gy\u0151z\u0151dni.\n\u00a0\u00a0\u00a0\u00a0El\u0151fordulhat, hogy az adathal\u00e1sz \u00fczenetek csatolm\u00e1nyt is tartalmaznak (p\u00e9ld\u00e1ul egy Microsoft Word dokumentumot, egy t\u00f6m\u00f6r\u00edtett, .iso vagy .pdf kiterjeszt\u00e9s\u0171 f\u00e1jlt). Ezeket nem szabad megnyitni, let\u00f6lteni.\n\u00a0\u00a0\u00a0\u00a0Az NKI kiemelte: ha valaki adathal\u00e1szatra utal\u00f3 esem\u00e9nyt tapasztal vagy azzal \u00f6sszef\u00fcgg\u00e9sben csal\u00e1s \u00e1ldozat\u00e1v\u00e1 v\u00e1lt, halad\u00e9ktalanul tegyen bejelent\u00e9st a\u00a0csirt@nki.gov.hu\u00a0e-mail c\u00edmen, vagy az nki.gov.hu weboldalon kereszt\u00fcl.\n\u00a0\u00a0\u00a0\u00a0Az adathal\u00e1szat felismer\u00e9s\u00e9r\u0151l aj\u00e1nlott megtekinteni az NKI \"E-mailed j\u00f6tt? Gondolkodj, miel\u0151tt kattintasz!\" c\u00edm\u0171 infografik\u00e1j\u00e1t.\n\nMTI\u00a0\n\n"}]