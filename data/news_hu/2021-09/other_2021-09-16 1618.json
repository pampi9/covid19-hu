[{"date": "2021-09-16 16:18", "url": "https://koronavirus.gov.hu/cikkek/az-elmaradt-masodik-oltasokra-lehet-mar-idopontot-foglalni", "h1": "Az elmaradt m\u00e1sodik olt\u00e1sokra is lehet m\u00e1r id\u0151pontot foglalni", "body": "\nAz \u00e1toltotts\u00e1g tov\u00e1bbi n\u00f6vel\u00e9se\u00a0\u00e9s a koronav\u00edrus-fert\u0151z\u00e9s s\u00falyos lefoly\u00e1s\u00e1nak megel\u0151z\u00e9se \u00e9rdek\u00e9ben m\u00e1t\u00f3l az internetes id\u0151pontfoglal\u00f3ban a hat\u00e1rid\u0151n t\u00fali, valamilyen okn\u00e1l fogva elmaradt m\u00e1sodik olt\u00e1sokra is lehet m\u00e1r id\u0151pontot foglalni. Teh\u00e1t \u00edgy az is k\u00f6nnyen be tudja p\u00f3tolni a m\u00e1sodik olt\u00e1s\u00e1t, akinek m\u00e1r kor\u00e1bban fel kellett volna vennie azt, de elmulasztotta.\u00a0 Sz\u00e1mukra az id\u0151pontfoglal\u00f3 ugyanazt a vakcin\u00e1t\u00a0fogja felaj\u00e1nlani, amellyel az els\u0151 olt\u00e1s is t\u00f6rt\u00e9nt.\u00a0 Akinek m\u00e9g esed\u00e9kes az els\u0151 vagy m\u00e1sodik olt\u00e1sa, az ugyan\u00fagy\u00a0az els\u0151 olt\u00e1s sor\u00e1n fogja megkapni az olt\u00f3helyen a m\u00e1sodik olt\u00e1s id\u0151pontj\u00e1t. Emellett az \u00e9rv\u00e9nyes regisztr\u00e1ci\u00f3val rendelkez\u0151k tov\u00e1bbra is tudnak els\u0151 \u00e9s harmadik olt\u00e1st is foglalni az id\u0151pontfoglal\u00f3ban a k\u00f3rh\u00e1zi olt\u00f3pontokra.\n\n\nFelh\u00edvjuk a figyelmet, hogy a Pfizer, a Szputnyik, a Sinopharm, a Moderna, \u00e9s az AstraZeneca vakcin\u00e1k hat\u00e1soss\u00e1ga is csak k\u00e9t olt\u00e1s ut\u00e1n teljes. A v\u00edrus elleni megnyugtat\u00f3 v\u00e9delem kialakul\u00e1s\u00e1hoz teh\u00e1t sz\u00fcks\u00e9g van a m\u00e1sodik olt\u00e1sra is. Az id\u0151sek, kr\u00f3nikus betegek eset\u00e9ben k\u00fcl\u00f6n\u00f6sen fontos ez. Aki b\u00e1rmilyen okn\u00e1l fogva elmulasztotta volna a m\u00e1sodik olt\u00e1s\u00e1t, m\u00e9g meggondolhatja mag\u00e1t \u00e9s foglalhat mag\u00e1nak id\u0151pontot.\nA mai napt\u00f3l a TAJ sz\u00e1mmal rendelkez\u0151knek lehet\u0151s\u00e9g ny\u00edlik az elmaradt m\u00e1sodik k\u00f6r\u00f6s olt\u00e1sukra id\u0151pontot foglalni\u00a0 a\u00a0www.eeszt.gov.hu honlapon az \"Olt\u00e1s id\u0151pontfoglal\u00e1s TAJ sz\u00e1mmal\" men\u00fcpontra kattintva.\nA fel\u00fcleten a TAJ sz\u00e1m \u00e9s a sz\u00fclet\u00e9si id\u0151 megad\u00e1s\u00e1val m\u00e1r azok is foglalhatnak id\u0151pontot a k\u00f3rh\u00e1zak \u00e1ltal kiaj\u00e1nlott helyekre, akik az els\u0151 olt\u00e1sukat m\u00e1r megkapt\u00e1k itthon, viszont a m\u00e1sodik olt\u00e1sukat m\u00e9g nem vett\u00e9k fel a vakcin\u00e1hoz meghat\u00e1rozott v\u00e1rakoz\u00e1si id\u0151n t\u00fali id\u0151pontig.\nA m\u00e1sodik olt\u00e1s id\u0151pontja az els\u0151 olt\u00e1st\u00f3l sz\u00e1m\u00edtva norm\u00e1l menetrend szerint:\n\nPfizer \u00e9s Szputnyik eset\u00e9ben 21 nap,\nModerna \u00e9s Sinopharm eset\u00e9ben 28 nap,\nAstraZeneca eset\u00e9ben 12 h\u00e9t,\nJanssen eset\u00e9ben nincs sz\u00fcks\u00e9g m\u00e1sodik olt\u00e1sra.\n\nAz id\u0151pontfoglal\u00f3ban teh\u00e1t azok tudnak m\u00e1sodik olt\u00e1st foglalni, akiknek a m\u00e1sodik olt\u00e1sa a fenti hat\u00e1rid\u0151ben elmaradt.\nAz oltand\u00f3 csak olyan t\u00edpus\u00fa vakcin\u00e1ra foglalhat id\u0151pontot m\u00e1sodik r\u00e9szolt\u00e1sk\u00e9nt, amilyen vakcin\u00e1t els\u0151\u00a0d\u00f3zisk\u00e9nt kapott. Amennyiben orvosszakmai indok miatt ezt nem kaphatja, olt\u00e1s\u00e1t a h\u00e1ziorvos\u00e1nak, kezel\u0151orvos\u00e1nak bevon\u00e1s\u00e1val kell megszervezni.\nAz alapfolyamat nem v\u00e1ltozott: tov\u00e1bbra is az els\u0151 olt\u00e1s alkalm\u00e1val az olt\u00f3ponton kell egyeztetni az id\u0151pontot a m\u00e1sodik olt\u00e1s felv\u00e9tel\u00e9re. Akinek van egyeztetett id\u0151pontja a m\u00e1sodik olt\u00e1s\u00e1nak felv\u00e9tel\u00e9re, annak nincs teend\u0151je.\u00a0\n\n"}]