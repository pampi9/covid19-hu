[{"date": "2021-09-24 21:02", "url": "https://koronavirus.gov.hu/cikkek/kiemelt-kormanyzati-tamogatas-jarvany-miatt-halasztott-mutetek-varolistainak-csokkentesere", "h1": "Kiemelt korm\u00e1nyzati t\u00e1mogat\u00e1s a j\u00e1rv\u00e1ny miatt halasztott m\u0171t\u00e9tek v\u00e1r\u00f3list\u00e1inak cs\u00f6kkent\u00e9s\u00e9re", "body": "\nA korm\u00e1ny 12.2 milli\u00e1rd forintos t\u00e1mogat\u00e1st biztos\u00edt a j\u00e1rv\u00e1ny miatt halasztott m\u0171t\u00e9tek v\u00e1r\u00f3list\u00e1inak cs\u00f6kkent\u00e9s\u00e9re. A Magyar Korm\u00e1ny kiemelt c\u00e9lja, hogy minden beteg megfelel\u0151 id\u0151ben, a lehet\u0151 leggyorsabban hozz\u00e1jusson a diagn\u00f3zishoz \u00e9s a betegs\u00e9g kezel\u00e9se min\u00e9l kevesebb id\u0151 alatt elkezd\u0151dj\u00f6n.\n\n\nProf. Dr. K\u00e1sler Mikl\u00f3s miniszter utas\u00edt\u00e1s\u00e1ra k\u00e9sz\u00fclt el az Emberi Er\u0151forr\u00e1sok Miniszt\u00e9riuma \u00e1ltal beterjesztett szakmai javaslat, amely alapj\u00e1n a v\u00e1r\u00f3list\u00e1k drasztikus ler\u00f6vid\u00edt\u00e9se v\u00e1rhat\u00f3.\nA koronav\u00edrus-j\u00e1rv\u00e1ny kor\u00e1bbi hull\u00e1mai alatt a betegek eg\u00e9szs\u00e9g\u00e9nek v\u00e9delme \u00e9s a k\u00f6z\u00f6ss\u00e9gi terjed\u00e9s megf\u00e9kez\u00e9se miatt\u00a0\u00a0h\u00f3napokon \u00e1t sz\u00fcks\u00e9gszer\u0171en fel kellett f\u00fcggeszteni a halaszthat\u00f3 eg\u00e9szs\u00e9g\u00fcgyi beavatkoz\u00e1sokat. A harmadik hull\u00e1m lecseng\u00e9sekor,\u00a0\u00a0az eg\u00e9szs\u00e9g\u00fcgy \u00fajraind\u00edt\u00e1s r\u00e9szek\u00e9nt m\u00e1jus 13-t\u00f3l indultak \u00fajra az elekt\u00edv beavatkoz\u00e1sok \u00e9s a rehabilit\u00e1ci\u00f3s ell\u00e1t\u00e1sok.\nAz id\u0151k\u00f6zben felhalmoz\u00f3dott m\u0171t\u00e9tek elv\u00e9gz\u00e9s\u00e9re, a megn\u00f6vekedett v\u00e1r\u00f3list\u00e1k cs\u00f6kkent\u00e9s\u00e9re kiemelt korm\u00e1nyzati t\u00e1mogat\u00e1st kapnak a k\u00f3rh\u00e1zak, hogy miel\u0151bb el tudj\u00e1k v\u00e9gezni betegeiken az eddig halasztott m\u0171t\u00e9teket. Az eg\u00e9szs\u00e9g\u00fcgyi ell\u00e1t\u00e1s zavartalans\u00e1g\u00e1t ma m\u00e1r nagyban garant\u00e1lja az is, hogy az eg\u00e9szs\u00e9g\u00fcgyi dolgoz\u00f3k felvett\u00e9k az olt\u00e1st. A m\u0171t\u00e9tre v\u00e1r\u00f3 m\u00e9g beoltatlan betegeket is az olt\u00e1s miel\u0151bbi felv\u00e9tel\u00e9re k\u00e9rj\u00fck.\u00a0A korm\u00e1nyzati t\u00e1mogat\u00e1s \u00f6sszesen 12,2 milli\u00e1rd forint, ebb\u0151l 3,5 milli\u00e1rdot id\u00e9n, 8,7 milli\u00e1rd forintot 2022-ben kapnak meg a k\u00f3rh\u00e1zak.\nMTI 2021. szeptember 24.\n\u00a0\n\n"}]