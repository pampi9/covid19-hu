[{"date": "2021-09-30 09:54", "url": "https://koronavirus.gov.hu/cikkek/orban-viktor-kozep-europa-fantasztikus-lehetosegeket-kinalo-evtized-elott-all", "h1": "Orb\u00e1n Viktor: K\u00f6z\u00e9p-Eur\u00f3pa fantasztikus lehet\u0151s\u00e9geket k\u00edn\u00e1l\u00f3 \u00e9vtized el\u0151tt \u00e1ll", "body": "\nK\u00f6z\u00e9p-Eur\u00f3pa fantasztikus lehet\u0151s\u00e9geket k\u00edn\u00e1l\u00f3 \u00e9vtized el\u0151tt \u00e1ll - mondta\u00a0Orb\u00e1n\u00a0Viktor minisztereln\u00f6k a csehorsz\u00e1gi \u00dast\u00ed nad Labemban szerd\u00e1n.\n\n\nK\u00f6z\u00e9p-Eur\u00f3pa fantasztikus lehet\u0151s\u00e9geket k\u00edn\u00e1l\u00f3 \u00e9vtized el\u0151tt \u00e1ll - mondta\u00a0Orb\u00e1n\u00a0Viktor minisztereln\u00f6k a csehorsz\u00e1gi \u00dast\u00ed nad Labemban szerd\u00e1n.\n\u00a0\u00a0\u00a0\u00a0A korm\u00e1nyf\u0151 cseh koll\u00e9g\u00e1j\u00e1val, Andrej Babissal tal\u00e1lkozott, majd k\u00f6z\u00f6s sajt\u00f3t\u00e1j\u00e9koztat\u00f3jukon kiemelte: lassan megfordulnak a viszonyok, mert kor\u00e1bban azt gondolt\u00e1k, hogy K\u00f6z\u00e9p-Eur\u00f3pa nem tud boldogulni Nyugat-Eur\u00f3pa n\u00e9lk\u00fcl, ma a nyugat-eur\u00f3pai gazdas\u00e1gok nem tudnak m\u0171k\u00f6dni K\u00f6z\u00e9p-Eur\u00f3pa n\u00e9lk\u00fcl. Nincs sikeres n\u00e9met gazdas\u00e1g sem K\u00f6z\u00e9p-Eur\u00f3pa n\u00e9lk\u00fcl, K\u00f6z\u00e9p-Eur\u00f3pa val\u00f3ban az EU gazdas\u00e1g\u00e1nak lokomot\u00edvja - jelentette ki.\n\u00a0\u00a0\u00a0\u00a0\u00dagy v\u00e9lte, ez\u00e9rt a t\u00e9rs\u00e9g politikai \u00e9s gazdas\u00e1gi befoly\u00e1sa megn\u0151, \u00e9s em\u00f6g\u00f6tt teljes\u00edtm\u00e9ny van. Azonban ezt csak akkor tudjuk \u00e9rv\u00e9nyes\u00edteni, ha a visegr\u00e1di egy\u00fcttm\u0171k\u00f6d\u00e9s fennmarad - v\u00e9lte.\n\u00a0\u00a0\u00a0\u00a0Orb\u00e1n\u00a0Viktor kifejtette: a munkan\u00e9lk\u00fclis\u00e9g cs\u00f6kkent\u00e9s\u00e9ben tekintet\u00e9ben Csehorsz\u00e1g el\u0151tt\u00fcnk van egy l\u00e9p\u00e9ssel. Az elad\u00f3sodotts\u00e1g alacsony szintj\u00e9ben is szeretn\u00e9nk utol\u00e9rni Csehorsz\u00e1got, tov\u00e1bb\u00e1 irigyelj\u00fck a cseh ipar saj\u00e1t teljes\u00edtm\u00e9ny\u00e9t is - sorolta.\n\u00a0\u00a0\u00a0\u00a0Megjegyezte: az\u00e9rt j\u00f6tt, hogy meger\u0151s\u00edtse a visegr\u00e1di egy\u00fcttm\u0171k\u00f6d\u00e9s (V4) cseh-magyar sz\u00e1rny\u00e1t, mert ha Csehorsz\u00e1g nem elk\u00f6telezett a V4 ir\u00e1nt, a V4 nem m\u0171k\u00f6dik, a visegr\u00e1di csoportban sz\u00fcks\u00e9g vannak Csehorsz\u00e1g erej\u00e9re \u00e9s politikai befoly\u00e1s\u00e1ra.\n\u00a0\u00a0\u00a0\u00a0Kit\u00e9rt r\u00e1: aligha \u00fasszuk meg a migr\u00e1ci\u00f3 k\u00f6vetkez\u0151 nagy hull\u00e1m\u00e1t, Afganiszt\u00e1nb\u00f3l milli\u00f3sz\u00e1m \u00e1ramlanak ki az emberek, \u00e9s egy r\u00e9sz\u00fck a Balk\u00e1non \u00e9s Magyarorsz\u00e1gon kereszt\u00fcl akar majd j\u00f6nni. Magyarorsz\u00e1g nemcsak a saj\u00e1t hat\u00e1rait, hanem eg\u00e9sz Eur\u00f3p\u00e1t - benne Csehorsz\u00e1got - is v\u00e9di, ez\u00e9rt k\u00e9rt 50 rend\u0151rt Andrej Babist\u00f3l, hogy meger\u0151s\u00edts\u00e9k a hat\u00e1rv\u00e9delmet - magyar\u00e1zta.\n\u00a0\u00a0\u00a0\u00a0Az EU kibocs\u00e1t\u00e1skereskedelmi rendszer\u00e9vel (ETS-ek) kapcsolatban elmondta: ennek a rendszernek a l\u00e9nyege, hogy mindenki fizet, mert h\u00e1za \u00e9s g\u00e9pkocsija van.\u00a0\u00a0Ezt meg kell akad\u00e1lyozni, mert lehet, hogy \"a nyugat-eur\u00f3paiak luxus\u00e1ba ez belef\u00e9r, de a mi \u00e9let\u00fcnkbe nem\" - jelentette ki. Hozz\u00e1f\u0171zte: cseh partner\u00e9vel egyet\u00e9rtettek, hogy ezen \u00fcgyben k\u00f6z\u00f6sen l\u00e9pnek fel a k\u00f6vetkez\u0151 EU-cs\u00facson.\n\u00a0\u00a0\u00a0\u00a0Az ETS c\u00e9lja az iparban keletkez\u0151 \u00fcvegh\u00e1zhat\u00e1s\u00fa g\u00e1zok kibocs\u00e1t\u00e1s\u00e1nak cs\u00f6kkent\u00e9se \u00e9s a kl\u00edmav\u00e1ltoz\u00e1s megf\u00e9kez\u00e9se.\n\u00a0\u00a0\u00a0\u00a0Orb\u00e1n\u00a0Viktor a cseh-magyar gazdas\u00e1gi egy\u00fcttm\u0171k\u00f6d\u00e9sr\u0151l k\u00f6z\u00f6lte: megtisztel\u0151, hogy magyar c\u00e9geket is fogadnak a cseh gazdas\u00e1gban, \u00e9s a cseh-magyar gazdas\u00e1gi egy\u00fcttm\u0171k\u00f6d\u00e9s soha nem l\u00e1tott cs\u00facsokra \u00e9rt fel.\n\u00a0\u00a0\u00a0\u00a0Kifejtette: a k\u00e9toldal\u00fa kereskedelem volumene ebben az \u00e9vben eddig 26 sz\u00e1zal\u00e9kkal b\u0151v\u00fclt, \u00e9s 330 cseh c\u00e9g m\u0171k\u00f6dik Magyarorsz\u00e1gon, sok ezer embernek adva munk\u00e1t. Magyarorsz\u00e1g b\u0151v\u00edteni akarja az egy\u00fcttm\u0171k\u00f6d\u00e9st, amely j\u00f3l megy a telekommunik\u00e1ci\u00f3ban, a mez\u0151gazdas\u00e1gban, az energiaszektorban, \u00e9s szeretn\u00e9nk kiterjeszteni a hadiiparra is - tette hozz\u00e1.\n\u00a0\u00a0\u00a0\u00a0Hangs\u00falyozta: Magyarorsz\u00e1g k\u00e9szen \u00e1ll, hogy \"Andrej Babis korm\u00e1ny\u00e1val szoros, bar\u00e1ti, j\u00f3zan \u00e9s k\u00f6lcs\u00f6n\u00f6s tiszteleten nyugv\u00f3 egy\u00fcttm\u0171k\u00f6d\u00e9st\" val\u00f3s\u00edtson meg a j\u00f6v\u0151ben.\n\n\n\u00a0\u00a0\u00a0\u00a0K\u00e9rd\u00e9sre a korm\u00e1nyf\u0151 arr\u00f3l is besz\u00e9lt, hogy a magyar-orosz g\u00e1zszerz\u0151d\u00e9s olyan \u00fcgy, amelyhez Ukrajn\u00e1nak nincsen semmi k\u00f6ze, ez egy magyar szuverenit\u00e1si k\u00e9rd\u00e9s. K\u00f6z\u00f6lte: Magyarorsz\u00e1g szuver\u00e9n orsz\u00e1g, att\u00f3l vesz\u00fcnk energi\u00e1t, g\u00e1zt, akit\u0151l akarunk. \"Kiz\u00e1r\u00f3lag mi d\u00f6ntj\u00fck el, hogy ezt az energi\u00e1t milyen \u00fatvonalon sz\u00e1ll\u00edtjuk Magyarorsz\u00e1gra\" - mutatott r\u00e1.\n\u00a0\u00a0\u00a0\u00a0Elmondta: amikor v\u00e1lasztunk a lehets\u00e9ges \u00fatvonalak k\u00f6z\u00fcl, egyetlen szempont van, az, hogy melyik garant\u00e1lja a legnagyobb biztons\u00e1got. \"Ahol a legbiztons\u00e1gosabban tudunk sz\u00e1ll\u00edtani, ott sz\u00e1ll\u00edtunk, \u00e9s ebbe senki sem sz\u00f3lhat bele\" - tette hozz\u00e1.\n\u00a0\u00a0\u00a0\u00a0Orb\u00e1n\u00a0Viktor kiemelte: \"azt k\u00edv\u00e1njuk az ukr\u00e1noknak, hogy k\u00fczdjenek meg a saj\u00e1t probl\u00e9m\u00e1ikkal, de benn\u00fcnket ebb\u0151l hagyjanak ki\".\n\u00a0\u00a0\u00a0\u00a0Arra is kit\u00e9rt, hogy \"mi k\u00f6z\u00e9p-eur\u00f3paiak sikerre vagyunk \u00edt\u00e9lve\", \u00e9s \"ha hagynak benn\u00fcnket, akkor mi boldogulunk\". Nem k\u00e9r\u00fcnk semmilyen extra seg\u00edts\u00e9get, csak fair elb\u00e1n\u00e1st - mondta.\n\u00a0\u00a0\u00a0\u00a0\u00dagy l\u00e1tja, nem fair, hogy a j\u00e1rv\u00e1ny megr\u00e1zk\u00f3dtat\u00e1s\u00e1nak lek\u00fczd\u00e9s\u00e9hez az EU-ban elhat\u00e1rozt\u00e1k, hogy minden tag\u00e1llamnak adnak p\u00e9nz\u00fcgyi seg\u00edts\u00e9get hitel form\u00e1j\u00e1ban, de van nyolc orsz\u00e1g, amely m\u00e9g nem kapta ezt meg. Ez nem a p\u00e9nzr\u0151l sz\u00f3l, hanem arr\u00f3l, hogy nem egyenl\u0151k a versenyfelt\u00e9telek - mutatott r\u00e1.\n\u00a0\u00a0\u00a0\u00a0Elmondta: az Eur\u00f3pai Bizotts\u00e1g k\u00fcl\u00f6nbs\u00e9get tesz orsz\u00e1gok k\u00f6z\u00f6tt, \u00e9s aki k\u00e9s\u0151bb kap seg\u00edts\u00e9get, versenyh\u00e1tr\u00e1nyba ker\u00fcl. Ha az EU biztos\u00edtja az egyenl\u0151 elb\u00e1n\u00e1st, nem \u00e9l vissza a hatalm\u00e1val, hanem korrekt\u00fcl viselkedik, akkor K\u00f6z\u00e9p-Eur\u00f3p\u00e1ban a sikert\u00f6rt\u00e9net folytat\u00f3dni fog - fogalmazott.\nK\u00f6z\u00f6lte: \"nek\u00fcnk h\u00e1rom nagy csat\u00e1nk van Br\u00fcsszellel\". Az egyik a migr\u00e1ci\u00f3r\u00f3l sz\u00f3l, \"\u0151k migr\u00e1nsokat akarnak, mi meg nem\". A m\u00e1sodik az LMBTQ-k\u00e9rd\u00e9sr\u0151l sz\u00f3l, \"mi nem akarunk a gyereknevel\u00e9sbe belesz\u00f3l\u00e1st engedni a sz\u00fcl\u0151k\u00f6n k\u00edv\u00fcl semmilyen aktivist\u00e1knak, \u0151k ehhez ragaszkodnak, be akarj\u00e1k k\u00fcldeni az LMBT-aktivist\u00e1kat\" a mi iskol\u00e1inkba. A harmadik, hogy olyan z\u00f6ldpolitik\u00e1t csin\u00e1lnak, hogy a magyar \u00e9s k\u00f6z\u00e9p-eur\u00f3pai embereknek \"a gaty\u00e1ja is r\u00e1 fog menni\" a magas energia\u00e1rakra - sorolta.\n\u00a0\u00a0\u00a0\u00a0Kiemelte: ezt a h\u00e1rom csat\u00e1t meg kell nyern\u00fcnk, ez a felt\u00e9tele, hogy folytat\u00f3dhasson a k\u00f6z\u00e9p-eur\u00f3pai sikert\u00f6rt\u00e9net.\n\u00a0\u00a0\u00a0\u00a0Ugyancsak k\u00e9rd\u00e9sre k\u00f6z\u00f6lte: 26 \u00e9vet \u00e9lt kommunista rendszerben, amikor az emberek nem mondhatt\u00e1k el a v\u00e9lem\u00e9ny\u00fcket. \"Most meg elmondhatj\u00e1k, \u00e9s mi ez\u00e9rt harcoltunk\". Ez n\u00e9ha k\u00e9nyelmetlen, n\u00e9ha mondanak olyat, amivel nem \u00e9rt egyet, de a l\u00e9nyeg, hogy elmondhatj\u00e1k a v\u00e9lem\u00e9ny\u00fcket - mondta. Hozz\u00e1tette: aki nem tudja elviselni, hogy m\u00e1snak m\u00e1s v\u00e9lem\u00e9nye van, ne menjen minisztereln\u00f6knek, hanem v\u00e1lasszon m\u00e1sik szakm\u00e1t.\n\u00a0\u00a0\u00a0\u00a0Azt is mondta: a nyugatiak nem tudj\u00e1k vagy nem akarj\u00e1k megv\u00e9deni a hat\u00e1raikat, beengedik ellen\u0151rizetlen\u00fcl a migr\u00e1nsokat, majd azt mondj\u00e1k, nem igazs\u00e1gos, hogy mindenki n\u00e1luk van, sz\u00e9t kell osztani \u0151ket. De ez nem \u00edgy van, mindenkinek meg kell v\u00e9denie a hat\u00e1r\u00e1t, \u00e9s ha nem tudja, k\u00e9rjen seg\u00edts\u00e9get.\n\u00a0\u00a0\u00a0\u00a0\u00dagy v\u00e9lte, aki nem tudja megv\u00e9deni a hat\u00e1r\u00e1t, vagy nem k\u00e9r seg\u00edts\u00e9get \u00e9s beengedi a migr\u00e1nsokat, viselje a k\u00f6vetkezm\u00e9nyt. K\u00f6telez\u0151 kv\u00f3ta nem lehet \u00e9s j\u00f3, hogy Csehorsz\u00e1g ebben egyet\u00e9rt Magyarorsz\u00e1ggal - mondta.\n\n\u00a0\n\n"}]