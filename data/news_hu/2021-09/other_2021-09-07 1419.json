[{"date": "2021-09-07 14:19", "url": "https://koronavirus.gov.hu/cikkek/ujabb-dontesek-kozossegi-elet-ujrainditasaert-felelos-operativ-torzs-ulesen", "h1": "\u00dajabb d\u00f6nt\u00e9sek a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9s\u00e9n", "body": "\nTov\u00e1bbra is \u00e1llami finansz\u00edroz\u00e1sban folytathatja tanulm\u00e1nyait az a nagyj\u00e1b\u00f3l \u00f6tezer fels\u0151oktat\u00e1si hallgat\u00f3, aki tavaly nem teljes\u00edtette a felt\u00e9teleket, \u00e9s \u00f6nk\u00f6lts\u00e9ges k\u00e9pz\u00e9sre ker\u00fclt \u00e1t - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs keddi \u00fcl\u00e9se ut\u00e1n tartott sajt\u00f3t\u00e1j\u00e9koztat\u00f3n, Budapesten.\n\n\nNov\u00e1k\u00a0Katalin, az operat\u00edv t\u00f6rzs vezet\u0151je ezt azzal indokolta, hogy az el\u0151z\u0151 tan\u00e9vben t\u00e1voktat\u00e1s volt, \u00e9s elk\u00e9pzelhet\u0151, valaki emiatt nem tudta az elv\u00e1rt teljes\u00edtm\u00e9ny ny\u00fajtani.\n\u00a0\u00a0\u00a0\u00a0Besz\u00e1molt arr\u00f3l is, hogy a korm\u00e1ny t\u00f6bb mint 600 milli\u00f3 forinttal t\u00e1mogatja a Nemzeti M\u0171vel\u0151d\u00e9si Int\u00e9zet kezdem\u00e9nyez\u00e9s\u00e9t, amely szerint szakk\u00f6r\u00f6ket kell hirdetni azoknak, akiket \u00e9rdekelnek a hagyom\u00e1nyos magyar szakm\u00e1k, mint p\u00e9ld\u00e1ul a gy\u00f6ngyf\u0171z\u00e9s, a h\u00edmz\u00e9s, a csipkever\u00e9s \u00e9s a m\u00e9zeskal\u00e1css\u00fct\u00e9s.\n\u00a0\u00a0\u00a0\u00a0A t\u00e1mogat\u00e1sb\u00f3l h\u00e1romezer, a szakm\u00e1k elsaj\u00e1t\u00edt\u00e1s\u00e1t seg\u00edt\u0151 szakk\u00f6r val\u00f3sulhat meg 440 telep\u00fcl\u00e9sen szeptember \u00e9s \u00e1prilis k\u00f6z\u00f6tt. A program ak\u00e1r 16 ezer embert is megsz\u00f3l\u00edthat - k\u00f6z\u00f6lte.\n\u00a0\u00a0\u00a0\u00a0A miniszter k\u00e9rd\u00e9sre v\u00e1laszolva elmondta: semmi nem indokolja, hogy a koronav\u00edrus-j\u00e1rv\u00e1ny elleni v\u00e9dekez\u00e9s jelenlegi szab\u00e1lyait fel\u00fcl\u00edrj\u00e1k, \u00e9s \u00e1ltal\u00e1nos korl\u00e1toz\u00e1sokat vezessenek be.\n\u00a0\u00a0\u00a0\u00a0A rendezv\u00e9nyek sz\u0171k k\u00f6r\u00e9n\u00e9l most is el\u0151\u00edr\u00e1s a v\u00e9detts\u00e9gi igazolv\u00e1ny, de ezen k\u00f6r\u00f6k b\u0151v\u00edt\u00e9s\u00e9re egyel\u0151re nincs sz\u00fcks\u00e9g - tudatta\u00a0Nov\u00e1k\u00a0Katalin.\n\u00a0\u00a0\u00a0\u00a0Hozz\u00e1tette: a korm\u00e1ny olt\u00e1si kamp\u00e1nya jelenleg is tart, a kamp\u00e1nyban szakembereket k\u00e9rtek meg, \u00e9rveljenek az olt\u00e1s mellett.\n\u00a0\u00a0\u00a0\u00a0Arra a k\u00e9rd\u00e9sre, hogy a v\u00e1laszt\u00e1sokig milyen t\u00e1mogat\u00e1sokra sz\u00e1m\u00edthatnak m\u00e9g a magyarok, azt felelte: ha a gazdas\u00e1gi n\u00f6veked\u00e9s 3,5 sz\u00e1zal\u00e9k feletti lesz, nyugd\u00edjpr\u00e9miumot kapnak a nyugd\u00edjasok, a 13. havi nyugd\u00edj fokozatos visszavezet\u00e9se pedig janu\u00e1rban \u00fajabb egyheti nyugd\u00edjat jelent.\n\u00a0\u00a0\u00a0\u00a0Emellett janu\u00e1rt\u00f3l bevezetik a 25 \u00e9v alatti fiatalok szja-mentess\u00e9g\u00e9t, ha pedig siker\u00fcl el\u00e9rni az 5,5 sz\u00e1zal\u00e9kos GDP-n\u00f6veked\u00e9st, a gyermeket nevel\u0151 sz\u00fcl\u0151k visszakapj\u00e1k a 2021-ben befizetett szem\u00e9lyi j\u00f6vedelemad\u00f3jukat.\n\u00a0\u00a0\u00a0\u00a0A helyre\u00e1ll\u00edt\u00e1si alapot illet\u0151 k\u00e9rd\u00e9sekre azt v\u00e1laszolta, hogy az EB sz\u00e1nd\u00e9kai szerint szeptember v\u00e9g\u00e9ig lez\u00e1rj\u00e1k az err\u0151l sz\u00f3l\u00f3 t\u00e1rgyal\u00e1sokat.\n\u00a0\u00a0\u00a0\u00a0Ett\u0151l f\u00fcggetlen\u00fcl minden olyan programot elind\u00edt a korm\u00e1ny, amelyet a helyre\u00e1ll\u00edt\u00e1si alapb\u00f3l tervezett finansz\u00edrozni - mondta a miniszter.\n\u00a0\u00a0\u00a0\nMTI 2021. szeptember 7.\n\n"}]