[{"date": "2021-09-06 16:04", "url": "https://koronavirus.gov.hu/cikkek/itm-15-milliard-forint-kompenzacios-tamogatast-kaptak-mar-az-onfoglalkoztatok", "h1": "ITM: 15 milli\u00e1rd forint kompenz\u00e1ci\u00f3s t\u00e1mogat\u00e1st kaptak m\u00e1r az \u00f6nfoglalkoztat\u00f3k", "body": "\nT\u00f6bb mint k\u00e9t h\u00f3napja ig\u00e9nyelhetnek 219 ezer forintos egyszeri t\u00e1mogat\u00e1st az \u00e1gazati b\u00e9rt\u00e1mogat\u00e1sb\u00f3l munkav\u00e1llal\u00f3 h\u00edj\u00e1n kimaradt v\u00e1llalkoz\u00e1sok, \u00f6nfoglalkoztat\u00f3k - h\u00edvta fel a figyelmet h\u00e9tf\u0151i k\u00f6zlem\u00e9ny\u00e9ben az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nBod\u00f3 S\u00e1ndor, a miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra bejelentette: mostan\u00e1ig t\u00f6bb mint 77 ezer ig\u00e9nyl\u00e9s \u00e9rkezett be \u00f6sszesen mintegy 17 milli\u00e1rd forint \u00e9rt\u00e9kben. Csaknem 70 ezer \u00f6nfoglalkoztat\u00f3 sz\u00e1m\u00e1ra a kedvez\u0151 d\u00f6nt\u00e9sek is megsz\u00fclettek, a nekik kifizetett \u00f6sszeg el\u00e9rte a 15 milli\u00e1rd forintot.\n\u00a0\u00a0\u00a0\u00a0Az \u00d6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak hi\u00e1ny\u00e1ban nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni. Az \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphatnak - eml\u00e9keztet az ITM.\n\u00a0\u00a0\u00a0\u00a0A 219 ezer forintos egyszeri t\u00e1mogat\u00e1s m\u00e1sok mellett a fodr\u00e1szok, kozmetikusok, idegenvezet\u0151k, el\u0151ad\u00f3m\u0171v\u00e9szek, \u00fcd\u00fcl\u00e9si, egy\u00e9b \u00e1tmeneti sz\u00e1ll\u00e1shely-szolg\u00e1ltat\u00e1s tev\u00e9kenys\u00e9get v\u00e9gz\u0151k \u00e9s aut\u00f3siskolai oktat\u00f3k sz\u00e1m\u00e1ra k\u00f6nny\u00edti meg az \u00fajraindul\u00e1st.\n\u00a0\u00a0\u00a0\u00a0A legt\u00f6bb k\u00e9relem a f\u0151v\u00e1rosb\u00f3l, Pest, Hajd\u00fa-Bihar, Gy\u0151r-Moson-Sopron \u00e9s Borsod-Aba\u00faj-Zempl\u00e9n megy\u00e9kb\u0151l \u00e9rkezett be. A legnagyobb sz\u00e1mban tov\u00e1bbra is a fodr\u00e1szok, kozmetikusok \u00e9ltek a lehet\u0151s\u00e9ggel, az ig\u00e9nyl\u0151k k\u00f6z\u00fcl 29 ezren foglalkoznak sz\u00e9ps\u00e9g\u00e1pol\u00e1ssal. Az ig\u00e9nyl\u00e9seket a vesz\u00e9lyhelyzet megsz\u0171n\u00e9s\u00e9ig lehet beny\u00fajtani a j\u00e1r\u00e1si hivatalok foglalkoztat\u00e1si oszt\u00e1lyaira, a b\u00edr\u00e1latok \u00e9s kifizet\u00e9sek z\u00f6kken\u0151mentesek. A t\u00e1mogat\u00e1si programmal kapcsolatos r\u00e9szletek a munka.hu oldalon olvashat\u00f3k.\n\u00a0\u00a0\u00a0\u00a0Bod\u00f3 S\u00e1ndor hozz\u00e1tette: \"a munkaalap\u00fa gazdas\u00e1g ki\u00e9p\u00edt\u00e9s\u00e9ben 2010 ut\u00e1n el\u00e9rt eredm\u00e9nyek v\u00e1ls\u00e1g\u00e1ll\u00f3nak bizonyultak. A hazai foglalkoztat\u00e1s jobb form\u00e1ban van, mint a v\u00edrusv\u00e1ls\u00e1g el\u0151tt volt. Rekordmagass\u00e1gba emelkedett a munkav\u00e1llal\u00f3k sz\u00e1ma, m\u00e1r t\u00f6bb mint 4,7 milli\u00f3an dolgoznak Magyarorsz\u00e1gon\" - id\u00e9zte az \u00e1llamtitk\u00e1rt az ITM k\u00f6zlem\u00e9nye.\nMTI 2021. szeptember 6.\n\n"}]