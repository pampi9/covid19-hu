[{"date": "2021-09-30 20:51", "url": "https://koronavirus.gov.hu/cikkek/szijjarto-kulturanak-fontos-szerepe-van-az-elet-ujraindulasaban", "h1": "Szijj\u00e1rt\u00f3: a kult\u00far\u00e1nak fontos szerepe van az \u00e9let \u00fajraindul\u00e1s\u00e1ban", "body": "\nSz\u00e1mos egy\u00e9b ter\u00fclet mellett a kult\u00fara is a koronav\u00edrus-j\u00e1rv\u00e1ny id\u0151szak\u00e1nak nagy vesztesei k\u00f6z\u00e9 tartozott, m\u00e1rpedig az \u00e9let \u00fajraindul\u00e1s\u00e1ban ennek is fontos szerepe van - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n.\n\n\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint Szijj\u00e1rt\u00f3 P\u00e9ter Ballun Vikt\u00f3ria Szavakon t\u00fal c\u00edm\u0171 ki\u00e1ll\u00edt\u00e1s\u00e1t nyitotta meg a Magyar Villamos M\u0171vek (MVM) Zrt. budapesti sz\u00e9kh\u00e1z\u00e1ban. Besz\u00e9d\u00e9ben hangs\u00falyozta, hogy a pand\u00e9mia a k\u00f6z\u00f6ss\u00e9gi \u00e9letet gyakorlatilag teljesen ellehetetlen\u00edtette, \u00edgy ak\u00e1rmilyen trivi\u00e1lis is, ki kell most mondani: \"j\u00f3, hogy itt vagyunk, j\u00f3, hogy van ki\u00e1ll\u00edt\u00e1s\".\n\u00a0\u00a0\u00a0\u00a0Szijj\u00e1rt\u00f3 P\u00e9ter fontosnak nevezte, hogy a k\u00f6z\u00f6ss\u00e9gi terek \u00fajra megteljenek \u00e9lettel, \u00e9s hangs\u00falyozta, hogy a magyarok b\u00fcszk\u00e9k a kult\u00far\u00e1jukra, nyelv\u00fckre, \u00f6r\u00f6ks\u00e9g\u00fckre, hagyom\u00e1nyaikra.\n\u00a0\u00a0\u00a0\u00a0\"Ha a kult\u00far\u00e1ra, a k\u00f6z\u00f6ss\u00e9gi \u00e9letre, a magyars\u00e1gunkra, az identit\u00e1sunkra, annak fejleszt\u00e9s\u00e9re \u00e9s \u00e1pol\u00e1s\u00e1ra nem ford\u00edtunk er\u0151forr\u00e1st, akkor igaz\u00e1b\u00f3l mire is az a nagy k\u00fczdelem az er\u0151forr\u00e1sok el\u0151\u00e1ll\u00edt\u00e1sa \u00e9rdek\u00e9ben?\" - tette fel a k\u00e9rd\u00e9st.\n\u00a0\u00a0\u00a0\u00a0V\u00e9gezet\u00fcl k\u00f6z\u00f6lte, Magyarorsz\u00e1g egyik legnagyobb v\u00e1llalatak\u00e9nt az MVM mindig figyelt arra, hogy t\u00e1rsadalmi szerepv\u00e1llal\u00e1s keret\u00e9ben kivegye r\u00e9sz\u00e9t a magyar kult\u00fara bemutat\u00e1s\u00e1b\u00f3l itthon \u00e9s k\u00fclf\u00f6ld\u00f6n egyar\u00e1nt.\nMTI 2021. szeptember 30.\n\n"}]