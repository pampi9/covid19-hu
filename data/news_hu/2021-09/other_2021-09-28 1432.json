[{"date": "2021-09-28 14:32", "url": "https://koronavirus.gov.hu/cikkek/zsigo-robert-alkotmanyos-vedelmet-ad-kormany-csaladtamogatasoknak-hogy-azokat-senki-se", "h1": "Zsig\u00f3 R\u00f3bert: alkotm\u00e1nyos v\u00e9delmet ad a korm\u00e1ny a csal\u00e1dt\u00e1mogat\u00e1soknak, hogy azokat senki se vehesse el az emberekt\u0151l", "body": "\nAlkotm\u00e1nyos v\u00e9delmet ad a korm\u00e1ny a csal\u00e1dt\u00e1mogat\u00e1soknak, hogy azokat egyetlen korm\u00e1ny se vehesse el az emberekt\u0151l - \u00edrta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra kedden a Facebookon.\n\n\nZsig\u00f3 R\u00f3bert a bejegyz\u00e9s alatt megosztott vide\u00f3ban \u00fagy fogalmazott, az emberek szerint is v\u00e9delmet kell adni a csal\u00e1dt\u00e1mogat\u00e1soknak.\n\u00a0\u00a0\u00a0\u00a0\"Az egyik legf\u0151bb k\u00e9rd\u00e9s, hogy \u00e9rt\u00e9knek tartjuk-e a gyermeket, \u00e9s tov\u00e1bb akarjuk-e er\u0151s\u00edteni a gyermekes csal\u00e1dokat\" - h\u00edvta fel a figyelmet az \u00e1llamtitk\u00e1r, hozz\u00e1t\u00e9ve, a korm\u00e1ny v\u00e1lasza erre egy\u00e9rtelm\u0171en igen, hiszen sz\u00e1m\u00e1ra a gyermek az els\u0151.\n\u00a0\u00a0\u00a0\u00a0Eml\u00e9keztetett, a nemzeti konzult\u00e1ci\u00f3ban a v\u00e1laszad\u00f3k 98 sz\u00e1zal\u00e9ka \u00fagy nyilatkozott, hogy fontos megv\u00e9deni a csal\u00e1dt\u00e1mogat\u00e1sokat, hogy azt egyetlen korm\u00e1ny se vehesse el az emberekt\u0151l. \"A korm\u00e1ny \u00e9rv\u00e9nyes\u00edteni fogja az emberek akarat\u00e1t, hiszen 2010 \u00f3ta Eur\u00f3pa egyik legb\u0151kez\u0171bb csal\u00e1dt\u00e1mogat\u00e1si rendszer\u00e9t m\u0171k\u00f6dtetj\u00fck\" - emelte ki Zsig\u00f3 R\u00f3bert.\n\u00a0\u00a0\u00a0\u00a0\u00dagy folytatta: 2011-ben bevezett\u00e9k a csal\u00e1di ad\u00f3rendszert, az\u00f3ta pedig folyamatosan b\u0151v\u00edtik a csal\u00e1di ad\u00f3kedvezm\u00e9nyt. Visszaadt\u00e1k a h\u00e1rom\u00e9ves gyest \u00e9s bevezett\u00e9k a gyed extr\u00e1t, a diplom\u00e1s, valamint a nagysz\u00fcl\u0151i gyedet. Ezeken t\u00fal pedig ad\u00f3mentess\u00e9get biztos\u00edtanak a n\u00e9gygyermekes \u00e9desany\u00e1knak - sorolta az \u00e1llamtitk\u00e1r.\n\nMTI 2021. szeptember 28.\n\n"}]