[{"date": "2021-09-14 14:34", "url": "https://koronavirus.gov.hu/cikkek/itm-vkf-elkezdodtek-jovo-evi-minimalberrel-kapcsolatos-egyeztetesek", "h1": "ITM - VKF: elkezd\u0151dtek a j\u00f6v\u0151 \u00e9vi minim\u00e1lb\u00e9rrel kapcsolatos egyeztet\u00e9sek", "body": "\nElindultak a 2022-es minim\u00e1lb\u00e9rrel \u00e9s garant\u00e1lt b\u00e9rminimummal kapcsolatos egyeztet\u00e9sek a Versenyszf\u00e9ra \u00e9s a Korm\u00e1ny \u00c1lland\u00f3 Konzult\u00e1ci\u00f3s F\u00f3rum\u00e1n - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kedden az MTI-vel.\n\n\nA k\u00f6zlem\u00e9nyben Bod\u00f3 S\u00e1ndor, az ITM foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kifejtette, a korm\u00e1ny a magyar emberek nemzeti konzult\u00e1ci\u00f3n kifejtett v\u00e9lem\u00e9ny\u00e9hez igazodva a minim\u00e1lb\u00e9r \u00f6sszeg\u00e9nek 200 ezer forintra emel\u00e9s\u00e9t tervezi. A c\u00e9l, hogy a gazdas\u00e1gi n\u00f6veked\u00e9s eredm\u00e9nyeib\u0151l m\u00e9g nagyobb m\u00e9rt\u00e9kben r\u00e9szes\u00fcljenek a munkav\u00e1llal\u00f3k, a hazai b\u00e9rsz\u00ednvonal v\u00edrusv\u00e1ls\u00e1gban is t\u00f6retlen n\u00f6veked\u00e9se tov\u00e1bb folytat\u00f3dj\u00e9k.\n\u00a0\u00a0\u00a0\u00a0A nemzeti konzult\u00e1ci\u00f3s k\u00e9rd\u0151\u00edvet kit\u00f6lt\u0151k 94 sz\u00e1zal\u00e9ka \u00e9rtett egyet azzal, hogy a minim\u00e1lb\u00e9r \u00f6sszege 200 ezer forintra emelkedjen. Jelent\u0151s teh\u00e1t a t\u00e1rsadalmi ig\u00e9ny a legkisebb keresetek tov\u00e1bbi n\u00f6vel\u00e9s\u00e9re. A b\u00e9rek 2010 \u00f3ta folyamatosan emelkednek, az akkori szinthez k\u00e9pest j\u00f3val t\u00f6bb mint k\u00e9tszeres\u00e9re n\u0151tt a minim\u00e1lb\u00e9r \u00e9s a szakmunk\u00e1s minim\u00e1lb\u00e9r \u00f6sszege is. 2021 nyar\u00e1n minden kor\u00e1bbin\u00e1l t\u00f6bben, 4,7 milli\u00f3an dolgoztak Magyarorsz\u00e1gon, az \u00e9v els\u0151 fel\u00e9ben 8,4 sz\u00e1zal\u00e9kkal n\u0151tt a hazai \u00e1tlagkereset. A j\u00e1rv\u00e1nyhelyzetben a munkahelyeket \u00e9s a fizet\u00e9seket is siker\u00fclt megv\u00e9deni - k\u00f6z\u00f6lte Bod\u00f3 S\u00e1ndor.\n\u00a0\u00a0\u00a0\u00a0A k\u00f6zlem\u00e9ny szerint a csal\u00e1di ad\u00f3kedvezm\u00e9nynek k\u00f6sz\u00f6nhet\u0151en 2010 \u00f3ta az egygyermekesek kereseteinek re\u00e1l\u00e9rt\u00e9ke t\u00f6bb mint 67, a k\u00e9tgyermekesek\u00e9 85, a h\u00e1romgyermekesek\u00e9 pedig 98 sz\u00e1zal\u00e9kkal n\u0151tt. Ehhez k\u00e9pest a baloldali korm\u00e1nyok megel\u0151z\u0151 8 \u00e9v\u00e9ben a re\u00e1lkeresetek mind\u00f6ssze 13,8 sz\u00e1zal\u00e9kkal n\u00f6vekedtek, \u00e9s akkor m\u00e9g csal\u00e1di kedvezm\u00e9ny sem l\u00e9tezett. A korm\u00e1ny c\u00e9lja, hogy a gazdas\u00e1gi n\u00f6veked\u00e9s eredm\u00e9nyeit a p\u00e9nzt\u00e1rc\u00e1jukon is m\u00e9g ink\u00e1bb \u00e9rezhess\u00e9k a munkav\u00e1llal\u00f3k, a magasabb b\u00e9rek kigazd\u00e1lkod\u00e1s\u00e1ban k\u00e9sz \u00fajabb k\u00f6nny\u00edt\u00e9sekkel seg\u00edteni a magyar v\u00e1llalkoz\u00e1sokat.\n\u00a0\u00a0\u00a0\u00a0\u00a0A munk\u00e1ltat\u00f3i \u00e9s munkav\u00e1llal\u00f3i \u00e9rdekk\u00e9pviseletek vezet\u0151i, deleg\u00e1ltjai mellett Parragh L\u00e1szl\u00f3, a Magyar Kereskedelmi \u00e9s Iparkamara eln\u00f6ke is r\u00e9szt vett a f\u00f3rumon. Az egyeztet\u00e9sek heteken bel\u00fcl folytat\u00f3dnak a szoci\u00e1lis partnerekkel - olvashat\u00f3 az ITM k\u00f6zlem\u00e9ny\u00e9ben.\n\nMTI 2021. szeptember 14.\n\n"}]