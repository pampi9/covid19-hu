[{"date": "2021-09-23 10:44", "url": "https://koronavirus.gov.hu/cikkek/szlavik-tobbsegeben-oltatlan-idos-emberek-kerulnek-korhazba", "h1": "Szl\u00e1vik: t\u00f6bbs\u00e9g\u00e9ben oltatlan, id\u0151s emberek ker\u00fclnek k\u00f3rh\u00e1zba", "body": "\nT\u00f6bb sz\u00e1zezer oltatlan, id\u0151s ember van Magyarorsz\u00e1gon, t\u00f6bbs\u00e9g\u00e9ben \u0151k ker\u00fclnek korh\u00e1zba a negyedik hull\u00e1mban - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\nSzl\u00e1vik J\u00e1nos hangs\u00falyozta: az oltatlanok fele meggy\u0151zhetetlen, olyan t\u00e9veszm\u00e9ket olvasnak \u00e9s hangoztatnak, amelyek szerint az olt\u00e1sok k\u00e1rosak, ez\u00e9rt ink\u00e1bb v\u00e1llalj\u00e1k a vesz\u00e9lyt. A m\u00e1sik \u00f6tven sz\u00e1zal\u00e9kot valahogy el lehetne \u00e9rni, erre szolg\u00e1lnak az olyan csoportok, amelyek az id\u0151s, egyed\u00fcl \u00e9l\u0151, vid\u00e9ki embereket \u00e9sz\u00e9rvekkel pr\u00f3b\u00e1lj\u00e1k meggy\u0151zni. Hozz\u00e1tette: a leg\u00f6szt\u00f6nz\u0151bb tal\u00e1n, hogy a v\u00e9detts\u00e9gi k\u00e1rty\u00e1hoz van k\u00f6tve bizonyos helyek l\u00e1togat\u00e1s\u00e1nak lehet\u0151s\u00e9ge.\n\u00a0\u00a0\u00a0\u00a0Elmondta: az olt\u00e1sok propag\u00e1l\u00e1s\u00e1val lehet el\u00e9rni a v\u00e9detts\u00e9get, mivel egy hat\u00e1sos gy\u00f3gyszer l\u00e9trehoz\u00e1sa legal\u00e1bb k\u00e9t \u00e9v, vagyis val\u00f3sz\u00edn\u0171leg j\u00f6v\u0151re lesz egy olyan igaz\u00e1n hat\u00e9kony gy\u00f3gyszer, amely alapvet\u0151en v\u00e1ltoztatja majd meg a betegs\u00e9g kezel\u00e9s\u00e9t. Mivel gy\u00f3gyszer nincs, ha valaki megbetegszik, nagyon komoly es\u00e9lye van arra, hogy l\u00e9legeztet\u0151g\u00e9pre ker\u00fcl, \u00e9s az esetek bizonyos sz\u00e1zal\u00e9k\u00e1ban meghal.\n\u00a0\u00a0\u00a0\u00a0Kit\u00e9rt arra is, hogy a delta vari\u00e1ns sokkal jobban fert\u0151z, mint a kor\u00e1bbiak: az eddig mut\u00e1ci\u00f3kkal egy ember \u00e1ltal\u00e1ban 3-4 m\u00e1sikat fert\u0151z\u00f6tt meg, a delta eset\u00e9n 7-8 is lehet ez a sz\u00e1m. Hozz\u00e1tette: ne hagyjuk, hogy a v\u00edrus a gyerekek k\u00f6z\u00f6tt is jobban terjedjen, j\u00e1rv\u00e1ny\u00fcgyi szempontb\u00f3l nagyon fontos, hogy beolts\u00e1k \u0151ket.\n\u00a0\u00a0\u00a0\u00a0K\u00e9ts\u00e9gtelen hogy m\u00e1r a negyedik hull\u00e1mban vagyunk, de egyel\u0151re nem lehet tudni, hogy lassan vagy robban\u00e1sszer\u0171en emelkednek majd az esetsz\u00e1mok - jelezte.\n\nMTI 2021. szeptember 23.\n\n"}]