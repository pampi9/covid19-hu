[{"date": "2021-09-13 14:20", "url": "https://koronavirus.gov.hu/cikkek/szijjarto-valsag-alatt-rekordmennyisegu-beruhazas-kezdodott-meg-magyarorszagon", "h1": "Szijj\u00e1rt\u00f3: a v\u00e1ls\u00e1g alatt rekordmennyis\u00e9g\u0171 beruh\u00e1z\u00e1s kezd\u0151d\u00f6tt meg Magyarorsz\u00e1gon", "body": "\nA koronav\u00edrus okozta v\u00e1ls\u00e1gra reag\u00e1lva a korm\u00e1ny tavaly minden id\u0151k legnagyobb beruh\u00e1z\u00e1s\u00f6szt\u00f6nz\u00e9si programj\u00e1t ind\u00edtotta meg, amelynek nyom\u00e1n rekordmennyis\u00e9g\u0171 beruh\u00e1z\u00e1s kezd\u0151d\u00f6tt meg Magyarorsz\u00e1gon - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n.\n\n\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium k\u00f6zlem\u00e9nye szerint Szijj\u00e1rt\u00f3 P\u00e9ter a Hoffmann Neopac AG csomagol\u00f3anyag-gy\u00e1rt\u00f3 debreceni beruh\u00e1z\u00e1s\u00e1nak \u00e1tad\u00f3 \u00fcnneps\u00e9g\u00e9n kiemelte, hogy Magyarorsz\u00e1gon hatalmas er\u0151kkel kezd\u0151d\u00f6tt meg a gy\u00e1rt\u00e1si kapacit\u00e1sok b\u0151v\u00edt\u00e9se \u00e9s technol\u00f3gia fejleszt\u00e9se. \"Az idei m\u00e1sodik negyed\u00e9vben 10,8 sz\u00e1zal\u00e9kkal n\u0151tt a beruh\u00e1z\u00e1sok \u00e9rt\u00e9ke, ez\u00e1ltal jelenleg is 1700 milli\u00e1rd forintnyi beruh\u00e1z\u00e1s zajlik orsz\u00e1gszerte\" - hangs\u00falyozta a k\u00fcl\u00fcgyminiszter.\n\u00a0\u00a0\u00a0\u00a0A Debrecenben megval\u00f3sul\u00f3 beruh\u00e1z\u00e1ssal kapcsolatban elmondta, hogy a fejleszt\u00e9s c\u00e9lja a sv\u00e1jci tubusgy\u00e1rt\u00f3 v\u00e1llalat kapacit\u00e1s\u00e1nak b\u0151v\u00edt\u00e9se. A 6,5 milli\u00e1rd forintos projekthez az \u00e1llam 843 milli\u00f3 forint t\u00e1mogat\u00e1st ny\u00fajtott, ami\u00e9rt cser\u00e9be a v\u00e1llalat garanci\u00e1t adott a 176 f\u0151s foglalkoztatotti l\u00e9tsz\u00e1m megtart\u00e1s\u00e1ra, illetve tov\u00e1bbi 25 \u00faj munkahely l\u00e9trehoz\u00e1s\u00e1ra.\n\u00a0\u00a0\u00a0\u00a0A miniszter besz\u00e9d\u00e9ben kiemelte, hogy am\u00edg a baloldal a seg\u00e9lyez\u00e9s \u00e9s a hitelfelv\u00e9tel n\u00f6vel\u00e9s\u00e9t tartotta volna k\u00edv\u00e1natosnak a v\u00e1ls\u00e1g kezel\u00e9se \u00e9rdek\u00e9ben, addig a korm\u00e1ny m\u00e1s utat v\u00e1lasztott. \"Mindent megtett\u00fcnk annak megakad\u00e1lyoz\u00e1sa \u00e9rdek\u00e9ben, hogy t\u00f6megek vesz\u00edts\u00e9k el munkahely\u00fcket, illetve az\u00e9rt, hogy a magyarorsz\u00e1gi v\u00e1llalatok fel tudjanak k\u00e9sz\u00fclni arra az id\u0151szakra, amikor a piaci kereslet \u00fajra mag\u00e1ra tal\u00e1l.\"\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6s sikernek nevezte a sv\u00e1jci sz\u00e9khely\u0171 v\u00e1llalat beruh\u00e1z\u00e1s\u00e1t, amely szerinte hozz\u00e1j\u00e1rulhat ahhoz, hogy a magyar brutt\u00f3 hazai term\u00e9k (GDP) idei n\u00f6veked\u00e9se el\u00e9rje az 5,5 sz\u00e1zal\u00e9kot, \u00e9s az \u00e1llam ekkor visszafizesse a gyermeket nevel\u0151 csal\u00e1dok \u00e1ltal befizetett szem\u00e9lyi j\u00f6vedelemad\u00f3t.\n\u00a0\u00a0\u00a0\u00a0Hozz\u00e1tette, a korm\u00e1ny gazdas\u00e1gi strat\u00e9gi\u00e1j\u00e1ban a k\u00f6rnyezetv\u00e9delem \u00e9s a gazdas\u00e1gfejleszt\u00e9s k\u00e9z a k\u00e9zben j\u00e1r, ez\u00e9rt fontos, hogy a Hoffmann Neopac AG \u00fajrahasznos\u00edtott tubusokat fog gy\u00e1rtani a hajd\u00fas\u00e1gi v\u00e1rosban. Mint k\u00f6z\u00f6lte, kett\u0151 helyett n\u00e9gy gy\u00e1rt\u00f3sor lesz az \u00fczemben, \u00e9s a term\u00e9kek kis h\u00edj\u00e1n 100 sz\u00e1zal\u00e9ka exportra ker\u00fcl.\n\u00a0\u00a0\u00a0\u00a0A miniszter kit\u00e9rt arra is, hogy a sv\u00e1jci c\u00e9gek a 11. legnagyobb beruh\u00e1z\u00f3i k\u00f6z\u00f6ss\u00e9get alkotj\u00e1k Magyarorsz\u00e1gon, Sv\u00e1jc pedig Eur\u00f3p\u00e1ban a m\u00e1sodik legnagyobb kereskedelmi partner\u00fcnknek sz\u00e1m\u00edt az Eur\u00f3pai Uni\u00f3n k\u00edv\u00fcli orsz\u00e1gok rangsor\u00e1ban. A k\u00e9t orsz\u00e1g k\u00f6z\u00f6tti kereskedelmi forgalom tavaly cs\u00facsot d\u00f6nt\u00f6tt 1,7 milli\u00e1rd eur\u00f3val, \u00e9s az idei els\u0151 f\u00e9l\u00e9vben is 10 sz\u00e1zal\u00e9kos volt a n\u00f6veked\u00e9s.\n\u00a0\u00a0\u00a0\u00a0V\u00e9gezet\u00fcl pedig arr\u00f3l sz\u00e1molt be, hogy a csomagol\u00f3ipar 2021 els\u0151 hat h\u00f3napj\u00e1ban 22 sz\u00e1zal\u00e9kos n\u00f6veked\u00e9st \u00e9rt el, ez 400 milli\u00e1rd forintnyi termel\u00e9si \u00e9rt\u00e9ket jelent, s az ipar\u00e1g 22 ezer embernek ad munk\u00e1t Magyarorsz\u00e1gon.\n\nMTI 2021. szeptember 13.\n\n"}]