[{"date": "2021-09-07 12:07", "url": "https://koronavirus.gov.hu/cikkek/szijjarto-negy-ujabb-gazdasagi-javaslatot-fogadott-el-kormany", "h1": "Szijj\u00e1rt\u00f3: n\u00e9gy \u00fajabb gazdas\u00e1gi javaslatot fogadott el a korm\u00e1ny", "body": "\nN\u00e9gy \u00fajabb d\u00f6nt\u00e9st hozott a korm\u00e1ny a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs javaslat\u00e1ra a v\u00e1llalkoz\u00e1sok versenyk\u00e9pess\u00e9g\u00e9nek jav\u00edt\u00e1sa, illetve az infrastrukt\u00fara \u00e9s a k\u00f6zleked\u00e9s fejleszt\u00e9se \u00e9rdek\u00e9ben - jelentette be a t\u00e1rca szerint kedden Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA t\u00e1rcavezet\u0151 arr\u00f3l sz\u00e1molt be, hogy 150 milli\u00e1rdr\u00f3l 300 milli\u00e1rd forintra emelik a t\u00e1mogatott hitelek keret\u00e9t a magyar mikro-, kis- \u00e9s k\u00f6zepes v\u00e1llalkoz\u00e1sok beruh\u00e1z\u00e1saihoz, \u00edgy 900 c\u00e9g kap lehet\u0151s\u00e9get ezek nyom\u00e1n a versenyk\u00e9pess\u00e9ge n\u00f6vel\u00e9s\u00e9re.\n\u00a0\u00a0\u00a0\u00a0T\u00e1j\u00e9koztat\u00e1sa szerint d\u00f6nt\u00e9s sz\u00fcletett arr\u00f3l is, hogy G\u00f6d\u00f6n n\u00e9gymilli\u00e1rd forintos infrastrukt\u00fara-fejleszt\u00e9ssel biztos\u00edtj\u00e1k annak lehet\u0151s\u00e9g\u00e9t, hogy a Samsung SDI tov\u00e1bb b\u0151v\u00edtse a vil\u00e1g egyik legnagyobb elektromos akkumul\u00e1torgy\u00e1r\u00e1t, valamint tov\u00e1bbi besz\u00e1ll\u00edt\u00f3k k\u00f6lt\u00f6zzenek a v\u00e1rosba.\n\u00a0\u00a0\u00a0\u00a0Ennek kapcs\u00e1n Szijj\u00e1rt\u00f3 P\u00e9ter kiemelte, hogy a magyar gazdas\u00e1g z\u00e1szl\u00f3shaj\u00f3ja az aut\u00f3ipar, amely forradalmi meg\u00fajul\u00e1son megy kereszt\u00fcl jelenleg, s ez\u00e9rt fontos, hogy min\u00e9l t\u00f6bb, elektromos technol\u00f3gi\u00e1k gy\u00e1rt\u00e1s\u00e1val foglalkoz\u00f3, nagy nemzetk\u00f6zi v\u00e1llalat k\u00e9pzelje el a j\u00f6v\u0151t Magyarorsz\u00e1gon.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter emellett bejelentette, hogy \u00f6sszek\u00f6t\u0151 utat fognak \u00e9p\u00edteni P\u00e1ty \u00e9s az M1-es aut\u00f3p\u00e1lya k\u00f6z\u00f6tt, illetve egy elker\u00fcl\u0151 utat. A k\u00f6zleked\u00e9sfejleszt\u00e9si beruh\u00e1z\u00e1s szerinte a Zs\u00e1mb\u00e9ki-medenc\u00e9ben, \u00edgy a P\u00e1tyon \u00e9l\u0151k \u00e9let\u00e9t is megk\u00f6nny\u00edti, tov\u00e1bb\u00e1 lehet\u0151s\u00e9get ad beruh\u00e1z\u00e1sokra a k\u00f6rny\u00e9ken kialak\u00edtott, \u00faj ipari ter\u00fcleten.\n\u00a0\u00a0\u00a0\u00a0V\u00e9gezet\u00fcl k\u00f6z\u00f6lte, hogy a korm\u00e1ny felgyors\u00edtja a K\u00f6zleked\u00e9si M\u00fazeum \u00faj \u00e9p\u00fcletegy\u00fcttes\u00e9nek fel\u00e9p\u00edt\u00e9s\u00e9t, ez\u00e1ltal K\u0151b\u00e1nya meg\u00fajulhat egy barnamez\u0151s beruh\u00e1z\u00e1s keret\u00e9ben.\n\nMTI 2021. szeptember 7.\n\n"}]