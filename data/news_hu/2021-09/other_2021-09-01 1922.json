[{"date": "2021-09-01 19:22", "url": "https://koronavirus.gov.hu/cikkek/gyorgy-istvan-185-ezer-diak-elt-nyaron-az-oltas-lehetosegevel", "h1": "Gy\u00f6rgy Istv\u00e1n: 185 ezer di\u00e1k \u00e9lt ny\u00e1ron az olt\u00e1s lehet\u0151s\u00e9g\u00e9vel", "body": "\nA di\u00e1kok k\u00f6z\u00fcl 185 ezren \u00e9ltek ny\u00e1ron a koronav\u00edrus elleni olt\u00e1s lehet\u0151s\u00e9g\u00e9vel - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a k\u00f6zm\u00e9di\u00e1val szerd\u00e1n.\n\n\nGy\u00f6rgy Istv\u00e1n, aki az orsz\u00e1gos olt\u00e1si munkacsoport vezet\u0151je is, hozz\u00e1tette: az augusztus v\u00e9gi, szeptember eleji iskolai olt\u00e1si akci\u00f3ban tov\u00e1bbi csaknem 50 ezren akarnak r\u00e9szt venni. A k\u00e9t sz\u00e1m egy\u00fctt m\u00e1r \"tiszteletre m\u00e9lt\u00f3\", de m\u00e9g ink\u00e1bb n\u00f6velni kell a gyerekek \u00e1toltotts\u00e1g\u00e1t, mert \u00e1t tudj\u00e1k adni a fert\u0151z\u00e9st - emelte ki. A pedag\u00f3gusok k\u00f6r\u00e9ben m\u00e1r 85 sz\u00e1zal\u00e9kos az \u00e1toltotts\u00e1g a koronav\u00edrus elleni vakcin\u00e1val - tette hozz\u00e1.\n\u00a0Az \u00e1llamtitk\u00e1r hangs\u00falyozta, hogy az eg\u00e9sz vil\u00e1gb\u00f3l aggaszt\u00f3 h\u00edrek \u00e9rkeznek a delta vari\u00e1nsr\u00f3l. Ezek azt mutatj\u00e1k, hogy m\u00e9g nem \u00e9rt v\u00e9get a j\u00e1rv\u00e1ny - mondta.\nB\u00e1r m\u00e1r a feln\u0151ttek 66 sz\u00e1zal\u00e9k\u00e1t beoltott\u00e1k, fontos, hogy m\u00e9g t\u00f6bben megkapj\u00e1k a vakcin\u00e1t. Fel kell k\u00e9sz\u00fclni a negyedik hull\u00e1mra, \u00e9s min\u00e9l nagyobb az immuniz\u00e1ltak ar\u00e1nya, ann\u00e1l v\u00e9dettebb Magyarorsz\u00e1g - emelte ki Gy\u00f6rgy Istv\u00e1n.\nT\u00f6bbf\u00e9le akci\u00f3ban oltanak tov\u00e1bbra is: folytatj\u00e1k az id\u0151sotthonok lak\u00f3inak immuniz\u00e1l\u00e1s\u00e1t, de m\u00e1r az \u00e1ltal\u00e1nos iskol\u00e1soknak is adnak vakcin\u00e1t. Eg\u00e9sz ny\u00e1ron arra biztatt\u00e1k a sz\u00fcl\u0151ket, hogy k\u00e9rjenek olt\u00e1st a gyerekeiknek. \u00cdgy a tanul\u00f3k \u00e9lvezhetik a jelenl\u00e9ti oktat\u00e1st, a feln\u0151ttek pedig tudnak munk\u00e1ba j\u00e1rni, teh\u00e1t m\u0171k\u00f6d\u0151k\u00e9pes marad a gazdas\u00e1g - mondta.\n\u00a0Az \u00e1llamtitk\u00e1r megjegyezte, hogy az idei tan\u00e9v sokkal biztons\u00e1gosabban kezd\u0151dhet, mint a tavalyi, hiszen akkor m\u00e9g vakcina sem volt.\nMost nem lesz k\u00f6telez\u0151 az iskol\u00e1kban a maszkvisel\u00e9s \u00e9s a testh\u0151m\u00e9rs\u00e9klet m\u00e9r\u00e9se, de tiltani sem fogj\u00e1k azokat. A korm\u00e1ny arra k\u00e9sz\u00fcl, hogy az eg\u00e9sz idei tan\u00e9vet jelenl\u00e9ti oktat\u00e1ssal tudja v\u00e9gigvinni - mondta Gy\u00f6rgy Istv\u00e1n.\n\nMTI 2021. szeptember 1.\n\n"}]