[{"date": "2021-09-21 13:57", "url": "https://koronavirus.gov.hu/cikkek/jarvany-tovabb-zajlik-veszelyhelyzet-meghosszabbitasa-segiti-vedekezest", "h1": "A  j\u00e1rv\u00e1ny tov\u00e1bb zajlik, a vesz\u00e9lyhelyzet meghosszabb\u00edt\u00e1sa seg\u00edti a v\u00e9dekez\u00e9st", "body": "\nA\u00a0 korm\u00e1ny kezdem\u00e9nyez\u00e9s\u00e9re a parlament kedden t\u00e1rgyal a koronav\u00edrus-j\u00e1rv\u00e1ny miatt elrendelt vesz\u00e9lyhelyzet 2022. janu\u00e1r 1-j\u00e9ig t\u00f6rt\u00e9n\u0151 meghosszabb\u00edt\u00e1s\u00e1r\u00f3l. A korm\u00e1ny \u00e1ll\u00e1spontja szerint a j\u00e1rv\u00e1ny most is zajlik, \u00fajabb hull\u00e1m is v\u00e1rhat\u00f3, a\u00a0 rendk\u00edv\u00fcli jogrend bizony\u00edtottan seg\u00edti a j\u00e1rv\u00e1ny elleni v\u00e9dekez\u00e9st, \u00e9s a sikeres v\u00e9dekez\u00e9s \u00e9rdek\u00e9ben a gyors cselekv\u0151k\u00e9pess\u00e9get tov\u00e1bbra is fenn kell tartani.\n\n\nV\u00f6lner\u00a0P\u00e1l, az Igazs\u00e1g\u00fcgyi Miniszt\u00e9rium parlamenti \u00e1llamtitk\u00e1ra expoz\u00e9j\u00e1ban elmondta: elengedhetetlen a vesz\u00e9lyhelyzet meghosszabb\u00edt\u00e1sa, mert csak \u00edgy biztos\u00edthat\u00f3 a hat\u00e9kony \u00e9s gyors d\u00f6nt\u00e9shozatal ahhoz, hogy a koronav\u00edrus-j\u00e1rv\u00e1ny okozta neh\u00e9zs\u00e9gekre rugalmasan lehessen v\u00e1laszokat adni.\n\u00a0\u00a0\u00a0\u00a0Az \u00e1llamtitk\u00e1r a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny korm\u00e1ny \u00e1ltal javasolt m\u00f3dos\u00edt\u00e1s\u00e1t ismertetve kiemelte: Magyarorsz\u00e1g Eur\u00f3pa egyik legeredm\u00e9nyesebb olt\u00e1si programj\u00e1val k\u00fczd a j\u00e1rv\u00e1ny ellen, az \u00faj v\u00edrusvari\u00e1nsok azonban kor\u00e1bban nem tapasztalt gyorsas\u00e1ggal \u00e9s k\u00f6vetkezm\u00e9nyekkel terjednek, ez\u00e9rt a negyedik hull\u00e1m k\u00fcsz\u00f6b\u00e9n elengedhetetlen a fokozott \u00e9s hat\u00e9kony v\u00e9dekez\u00e9s lehet\u0151s\u00e9g\u00e9nek biztos\u00edt\u00e1sa.\n\u00a0\u00a0\u00a0\u00a0Kiemelte: a korm\u00e1ny els\u0151dleges c\u00e9lja, hogy megv\u00e9dje a magyar emberek \u00e9let\u00e9t \u00e9s eg\u00e9szs\u00e9g\u00e9t, valamint m\u00e9rs\u00e9kelje a gazdas\u00e1gi k\u00e1rokat \u00e9s meg\u0151rizze a munkahelyeket. Fontos, hogy az eredm\u00e9nyes v\u00e9dekez\u00e9shez sz\u00fcks\u00e9ges int\u00e9zked\u00e9seket a korm\u00e1ny id\u0151ben meghozhassa, ehhez pedig az sz\u00fcks\u00e9ges, hogy miel\u0151bb elfogadja a parlament a t\u00e1rgyalt el\u0151terjeszt\u00e9st - k\u00f6z\u00f6lte.\n\u00a0\u00a0\u00a0\u00a0V\u00f6lner\u00a0P\u00e1l hangs\u00falyozta: a korm\u00e1ny arra tesz javaslatot, hogy a j\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny hat\u00e1ly\u00e1t 2022. janu\u00e1r 1-j\u00e9ig hosszabb\u00edts\u00e1k meg, de ha a j\u00e1rv\u00e1nyhelyzet lehet\u0151v\u00e9 teszi, a korm\u00e1ny kezdem\u00e9nyezni fogja a vesz\u00e9lyhelyzetnek a t\u00f6rv\u00e9ny hat\u00e1lyveszt\u00e9s\u00e9t megel\u0151z\u0151 megsz\u00fcntet\u00e9s\u00e9t.\n\u00a0\u00a0\u00a0\u00a0K\u00f6z\u00f6lte: Magyarorsz\u00e1g Eur\u00f3p\u00e1ban els\u0151k\u00e9nt tette lehet\u0151v\u00e9 a harmadik olt\u00e1s felv\u00e9tel\u00e9t, \u00e9s m\u00e1r a 18 \u00e9v alattiaknak is el\u00e9rhet\u0151v\u00e9 tett\u00e9k a vakcin\u00e1kat.\n\u00a0\u00a0\u00a0\u00a0Megjegyezte: a korm\u00e1ny a fokozatoss\u00e1g \u00e9s az ar\u00e1nyoss\u00e1g elve ment\u00e9n j\u00e1r el, folyamatosan figyelemmel k\u00eds\u00e9ri a t\u00f6bbi eur\u00f3pai orsz\u00e1g v\u00e9dekez\u00e9s\u00e9t \u00e9s \u00e1tveszi a j\u00f3 gyakorlatokat.\n\n"}]