[{"date": "2021-09-15 13:57", "url": "https://koronavirus.gov.hu/cikkek/pm-kisebb-ado-gyorsabb-gazdasagi-novekedes", "h1": "PM: kisebb ad\u00f3, gyorsabb gazdas\u00e1gi n\u00f6veked\u00e9s", "body": "\nA koronav\u00edrus-v\u00e1ls\u00e1g idej\u00e9n Magyarorsz\u00e1g ny\u00fajtotta az egyik legsokoldal\u00fabb \u00e9s legsz\u00e9lesebb k\u00f6r\u0171 ad\u00f3\u00fcgyi k\u00f6nny\u00edt\u00e9st az Eur\u00f3pai Uni\u00f3ban. Az ad\u00f3cs\u00f6kkent\u00e9s politik\u00e1ja bev\u00e1lt: felgyorsult a gazdas\u00e1gi n\u00f6veked\u00e9s, n\u0151nek az ad\u00f3bev\u00e9telek \u00e9s egyre t\u00f6bben dolgoznak - jelentette ki Izer Norbert Visegr\u00e1don, az Orsz\u00e1gos K\u00f6nyvvizsg\u00e1l\u00f3i Konferenci\u00e1n a PM szerdai k\u00f6zlem\u00e9nye szerint.\u00a0\u00a0\n\n\nA P\u00e9nz\u00fcgyminiszt\u00e9rium ad\u00f3\u00fcgyi \u00e1llamtitk\u00e1ra elmondta, hogy az ad\u00f3cs\u00f6kkent\u00e9sek 2021-ben mintegy 600 milli\u00e1rd forintot hagynak a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l, 2022-ben az eddig ismert int\u00e9zked\u00e9sek r\u00e9v\u00e9n t\u00f6bb mint 870 milli\u00e1rd forinttal marad t\u00f6bb az \u00e9rintettekn\u00e9l. A koronav\u00edrus-v\u00e1ls\u00e1g ad\u00f3\u00fcgyi int\u00e9zked\u00e9sei nemcsak az ad\u00f3z\u00f3kn\u00e1l hagyott \u00f6sszeg nagys\u00e1ga miatt egyed\u00fcl\u00e1ll\u00f3ak az Eur\u00f3pai Uni\u00f3ban, hanem az\u00e9rt is, mert szinte mindenkit \u00e9rintenek - \u00e1ll a\u00a0\u00a0k\u00f6zlem\u00e9nyben.\n\u00a0\u00a0\u00a0\u00a0A sz\u00e9lesk\u00f6r\u0171 k\u00f6nny\u00edt\u00e9sek k\u00f6z\u00fcl Izer Norbert els\u0151k\u00e9nt az \u00e1gazati mentess\u00e9geket emelte ki: a j\u00e1rv\u00e1ny \u00e1ltal legjobban s\u00fajtott \u00e1gazatok v\u00e1llalkoz\u00e1sai tizenegy h\u00f3napon kereszt\u00fcl (2020. m\u00e1rcius-j\u00fanius, majd 2020 novembere \u00e9s 2021 m\u00e1jusa k\u00f6z\u00f6tt) mentes\u00fcltek a munk\u00e1ltat\u00f3i ad\u00f3 megfizet\u00e9s\u00e9nek k\u00f6telezetts\u00e9ge al\u00f3l, de a j\u00e1rv\u00e1ny s\u00fajtotta \u00e1gazatokban ad\u00f3mentess\u00e9get kaptak a legkisebb v\u00e1llalkoz\u00e1sok, a kat\u00e1sok is.\n\u00a0\u00a0\u00a0\u00a0A turizmus speci\u00e1lis \u00e9s rendk\u00edv\u00fcl sokr\u00e9t\u0171 ad\u00f3\u00fcgyi seg\u00edts\u00e9get kapott - folytatta a felsorol\u00e1st az \u00e1llamtitk\u00e1r. Felid\u00e9zte, hogy az \u00e1gazat r\u00e9gi\u00f3s versenyk\u00e9pess\u00e9g\u00e9nek n\u00f6vel\u00e9se \u00e9rdek\u00e9ben m\u00e1r 2020. janu\u00e1r 1-j\u00e9t\u0151l a legalacsonyabb (5 sz\u00e1zal\u00e9kos) \u00e1f\u00e1t sz\u00e1m\u00edthatj\u00e1k fel a turizmusban. 2020. \u00e1prilis 22. \u00e9s 2021. december 31. k\u00f6z\u00f6tt a Sz\u00e9p-k\u00e1rtya k\u00f6zterhe kevesebb, mint a fel\u00e9re (tizen\u00f6t sz\u00e1zal\u00e9kra) cs\u00f6kkent, mik\u00f6zben a k\u00e1rty\u00e1ra utalhat\u00f3 \u00f6sszeg megdupl\u00e1z\u00f3dott, \u00e9s az egyes alsz\u00e1ml\u00e1k k\u00f6z\u00f6tt is szabadd\u00e1 v\u00e1lt az \u00e1tj\u00e1r\u00e1s. A j\u00e1rv\u00e1ny megjelen\u00e9se \u00f3ta az id\u00e9n az \u00e9v v\u00e9g\u00e9ig senkinek sem kell turizmusfejleszt\u00e9si hozz\u00e1j\u00e1rul\u00e1st fizetnie - tette hozz\u00e1.\n\u00a0\u00a0\u00a0\u00a0Az ad\u00f3k\u00f6nny\u00edt\u00e9sek seg\u00edtik a csal\u00e1dok otthonteremt\u00e9s\u00e9t \u00e9s - a folyamatosan b\u0151v\u00fcl\u0151 ad\u00f3mentess\u00e9gek \u00e9s kedvezm\u00e9nyek r\u00e9v\u00e9n - \u00f6szt\u00f6nzik a beruh\u00e1z\u00e1sokat is - nyomat\u00e9kos\u00edtotta Izer Norbert. Az \u00faj\u00e9p\u00edt\u00e9s\u0171 lak\u00e1sok \u00e1f\u00e1j\u00e1nak 5 sz\u00e1zal\u00e9kra t\u00f6rt\u00e9n\u0151 cs\u00f6kken\u00e9s\u00e9vel \u00e9s a csokos lak\u00e1sok illet\u00e9kmentess\u00e9 t\u00e9tel\u00e9vel id\u00e9n \u00f6sszess\u00e9g\u00e9ben 135 milli\u00e1rd forint marad a csal\u00e1dokn\u00e1l - jegyezte meg az \u00e1llamtitk\u00e1r.\n\u00a0\u00a0\u00a0\u00a0Izer Norbert kit\u00e9rt arra is, hogy j\u00f6v\u0151re a csal\u00e1dokn\u00e1l az ad\u00f3kedvezm\u00e9nyek r\u00e9v\u00e9n hagyott \u00f6sszeg m\u00e9g tov\u00e1bb n\u0151het, hiszen a kor\u00e1bban bevezetett int\u00e9zked\u00e9sek (mint p\u00e9ld\u00e1ul a gyermekek ut\u00e1n j\u00e1r\u00f3 szja- kedvezm\u00e9ny, a nagycsal\u00e1dos any\u00e1k \u00e9lethosszig tart\u00f3 ad\u00f3mentess\u00e9ge) mellett a gyermekes sz\u00fcl\u0151k sz\u00e1molhatnak a csal\u00e1di ad\u00f3visszat\u00e9r\u00edt\u00e9ssel is. Ha a gazdas\u00e1gi n\u00f6veked\u00e9se meghaladja az 5,5 sz\u00e1zal\u00e9kot, akkor a gyermekes csal\u00e1dok - az \u00e1tlagj\u00f6vedelemig - a j\u00f6v\u0151 \u00e9v elej\u00e9n visszakapj\u00e1k az id\u00e9n, szja c\u00edm\u00e9n befizetett ad\u00f3jukat - eml\u00e9keztetett.\u00a0\u00a02022. janu\u00e1r 1-j\u00e9t\u0151l pedig \u00fajabb mentess\u00e9g l\u00e9p \u00e9letbe: a 25 \u00e9vn\u00e9l fiatalabbakat - az \u00e1tlagb\u00e9r m\u00e9rt\u00e9k\u00e9ig - szja-mentess\u00e9g illeti meg, amely nagyj\u00e1b\u00f3l 300 ezer fiatalt \u00e9rinthet.\u00a0\u00a0\n\u00a0\u00a0\u00a0\u00a0Az ad\u00f3adminisztr\u00e1ci\u00f3 cs\u00f6kkent\u00e9se is felgyorsult a koronav\u00edrus-v\u00e1ls\u00e1g idej\u00e9n, amely nemcsak egyszer\u0171bb, k\u00f6nnyebb \u00e9s gyorsabb \u00fcgyint\u00e9z\u00e9st jelent a v\u00e1llalkoz\u00e1soknak, hanem jelent\u0151s k\u00f6lts\u00e9gmegtakar\u00edt\u00e1st is. A besz\u00e1mol\u00f3, illetve az ahhoz kapcsol\u00f3d\u00f3 bevall\u00e1sok beny\u00fajt\u00e1s\u00e1nak halaszt\u00e1sa mintegy 600 ezer v\u00e1llalkoz\u00e1st \u00e9rintett a j\u00e1rv\u00e1ny els\u0151 szakasz\u00e1ban, 2020 tavasz\u00e1n, \u00e9s h\u00e1rom c\u00e9gb\u0151l kett\u0151 \u00e9lt is a lehet\u0151s\u00e9ggel - mondta Izer Norbert.\n\u00a0\u00a0\u00a0\u00a0A koronav\u00edrus-v\u00e1ls\u00e1g ad\u00f3k\u00f6nny\u00edt\u0151 int\u00e9zked\u00e9sei k\u00f6z\u00fcl az \u00e1ltal\u00e1nos forgalmi ad\u00f3 (\u00e1fa) gyors\u00edtott kiutal\u00e1s\u00e1t emelte ki, amelynek r\u00e9v\u00e9n 2021 augusztus v\u00e9g\u00e9ig \u00f6sszess\u00e9g\u00e9ben 1550 milli\u00e1rd forintot kaptak vissza hamarabb a v\u00e1llalkoz\u00e1sok, \u00e9s ami komoly versenyel\u0151nyt is jelenthet, hiszen a magyar 20 napos kiutal\u00e1si hat\u00e1rid\u0151 a legr\u00f6videbb az EU-ban.\n\u00a0\u00a0\u00a0\u00a0A koronav\u00edrus-v\u00e1ls\u00e1g ellen\u00e9re Magyarorsz\u00e1g az ad\u00f3egyszer\u0171s\u00edt\u00e9sben is j\u00f3l teljes\u00edt, olyannyira, hogy a nemzetk\u00f6zi ad\u00f3z\u00e1si t\u00f6rt\u00e9nelem egyik legfontosabb m\u00e9rf\u00f6ldk\u00f6ve lehet a 2021-es \u00e9v. Az okt\u00f3beri id\u0151szakr\u00f3l k\u00e9sz\u00edt ugyanis el\u0151sz\u00f6r \u00e1fa-bevall\u00e1si tervezetet a havi elsz\u00e1mol\u00e1sra k\u00f6telezett v\u00e1llalkoz\u00e1soknak a magyar ad\u00f3hivatal - mondta Izer Norbert.\n\nMTI 2021. szeptember 15.\n\n"}]