[{"date": "2021-09-24 11:41", "url": "https://koronavirus.gov.hu/cikkek/varga-mihaly-rekordmagas-lehet-gazdasagi-novekedes-az-iden", "h1": "Varga Mih\u00e1ly: rekordmagas lehet a gazdas\u00e1gi n\u00f6veked\u00e9s az id\u00e9n", "body": "\nMagyarorsz\u00e1g el\u00e9rte a j\u00e1rv\u00e1ny el\u0151tti teljes\u00edtm\u00e9ny\u00e9t, a k\u00f6vetkez\u0151 id\u0151szakban marad a n\u00f6veked\u00e9si lend\u00fclet, \u00e9s rekordmagas lehet a brutt\u00f3 hazai term\u00e9k (GDP) n\u00f6veked\u00e9se az id\u00e9n - mondta Varga Mih\u00e1ly p\u00e9nz\u00fcgyminiszter p\u00e9nteken Budapesten, az 59. K\u00f6zgazd\u00e1sz-v\u00e1ndorgy\u0171l\u00e9sen tartott el\u0151ad\u00e1s\u00e1ban.\n\n\nA t\u00e1rca becsl\u00e9sei szerint 7-7,5 sz\u00e1zal\u00e9k k\u00f6z\u00f6tti n\u00f6veked\u00e9s lehet 2021-ben.\n\u00a0\u00a0\u00a0\u00a0A vil\u00e1ggazdas\u00e1g n\u00f6veked\u00e9si motorjai \u00fajraindultak a meghozott gazdas\u00e1gpolitikai int\u00e9zked\u00e9sekkel, \u00edgy 2021 m\u00e1r a n\u00f6veked\u00e9s jegy\u00e9ben telik - mondta.\n\u00a0\u00a0\u00a0\u00a0Kilenc olyan uni\u00f3s orsz\u00e1g van, amelyik el\u00e9rte a v\u00e1ls\u00e1g el\u0151tti \u00e1llapotot, ezen kevesek k\u00f6z\u00e9 tartozik Magyarorsz\u00e1g is - tette hozz\u00e1.\n\u00a0\u00a0\u00a0\u00a0A gazdas\u00e1g \u00fajraindul\u00e1s\u00e1t a munkaer\u0151piaci helyzetk\u00e9p j\u00f3l t\u00fckr\u00f6zi: soha nem dolgoztak annyian, mint most, amikor meghaladta a 4,7 milli\u00f3t a foglalkoztatottak sz\u00e1ma. M\u00e1rcius v\u00e9ge \u00f3ta a t\u00e1rca heti gazdas\u00e1gi indexe (HGI) folyamatos n\u00f6veked\u00e9st jelez; j\u00falius \u00e9s szeptember k\u00f6z\u00f6tt \u00e1tlagosan 6,3 sz\u00e1zal\u00e9kos n\u00f6veked\u00e9st mutat.\n\u00a0\u00a0\u00a0\u00a0Az\u00e9rt volt er\u0151s a magyar gazdas\u00e1g teljes\u00edtm\u00e9ny\u00e9nek felpattan\u00e1sa, mert mind monet\u00e1ris, mind fisk\u00e1lis oldalr\u00f3l jelent\u0151s int\u00e9zked\u00e9sek t\u00f6rt\u00e9ntek. A gazdas\u00e1g \u00fajraind\u00edt\u00e1s\u00e1ra hozott int\u00e9zked\u00e9sek a GDP 30 sz\u00e1zal\u00e9k\u00e1t tett\u00e9k ki 2020-ban - jelezte. A 7,5 sz\u00e1zal\u00e9kos k\u00f6lts\u00e9gvet\u00e9si hi\u00e1nyc\u00e9lt uni\u00f3s \u00f6sszevet\u00e9sben \u00e1tlagosnak nevezte a p\u00e9nz\u00fcgyminiszter, \u00e9s megjegyezte, a gazdas\u00e1g-\u00fajraind\u00edt\u00e1si akci\u00f3terv t\u00f6bb mint 13 ezermilli\u00e1rd forinttal seg\u00edti a v\u00e1llalkoz\u00e1sokat \u00e9s csal\u00e1dokat 2021-ben \u00e9s 2022-ben.\n\u00a0\u00a0\u00a0\u00a0Kit\u00e9rt arra, hogy a hitelmin\u0151s\u00edt\u0151k elismerik az orsz\u00e1g teljes\u00edtm\u00e9ny\u00e9t, eredm\u00e9nyes volt a gazdas\u00e1gpolitika, az orsz\u00e1g s\u00e9r\u00fcl\u00e9kenys\u00e9ge folyamatosan cs\u00f6kkent. A Moody's-t\u00f3l p\u00e9nteken este pozit\u00edv visszajelz\u00e9st v\u00e1r. Hangs\u00falyozta, hogy a magyar gazdas\u00e1g saj\u00e1t erej\u00e9b\u0151l oldotta meg a j\u00e1rv\u00e1ny miatti teljes le\u00e1ll\u00e1s kih\u00edv\u00e1sait.\n\u00a0\u00a0\u00a0\u00a0A digitaliz\u00e1ci\u00f3 szerepe jelent\u0151s lesz - jegyezte meg hozz\u00e1t\u00e9ve, hogy a j\u00e1rv\u00e1ny el\u0151remozd\u00edtotta a fejl\u0151d\u00e9st. Megeml\u00edtette ugyanakkor, hogy n\u00e9gy f\u00f3kuszter\u00fcleten gyors\u00edtani kell Magyarorsz\u00e1gon a digitaliz\u00e1ci\u00f3 fejl\u0151d\u00e9s\u00e9t: a digit\u00e1lis k\u00e9szs\u00e9gek fejleszt\u00e9s\u00e9vel, a k\u00f6zszolg\u00e1ltat\u00e1sok digitaliz\u00e1ci\u00f3j\u00e1val, az eg\u00e9szs\u00e9g\u00fcgy digitaliz\u00e1ci\u00f3j\u00e1val, \u00e9s a digit\u00e1lis eszk\u00f6z\u00f6k haszn\u00e1lat\u00e1t terjeszteni kell a kkv-k k\u00f6r\u00e9ben. A digitaliz\u00e1ci\u00f3t a korm\u00e1nyzati politika h\u00e1rom legf\u0151bb priorit\u00e1sa k\u00f6z\u00e9 kell emelni - mondta Varga Mih\u00e1ly.\n\u00a0\u00a0\u00a0\u00a0Kock\u00e1zatot jelent a t\u00e1rcavezet\u0151 szerint a fisk\u00e1lis egyens\u00faly, a kor\u00e1bbi nagy hi\u00e1nyok ledolgoz\u00e1s\u00e1t k\u00f6vet\u0151en mostanra egyens\u00falyhoz k\u00f6zeli a k\u00fclf\u00f6lddel szembeni finansz\u00edroz\u00e1si k\u00e9pess\u00e9g, a j\u00e1rv\u00e1ny ellen\u00e9re. Az \u00e1llamnak vissza kell fognia a k\u00f6ltekez\u00e9st, arra kell t\u00f6rekedni, hogy folyamatosan cs\u00f6kken\u0151 legyen az \u00e1llamad\u00f3ss\u00e1g. A h\u00e1ztart\u00e1sok ad\u00f3ss\u00e1ga alacsony uni\u00f3s \u00f6sszevet\u00e9sben, a v\u00e1llalatok\u00e9 a k\u00f6z\u00e9pmez\u0151nybe tartozik - mondta.\n\u00a0\u00a0\u00a0\u00a0A fisk\u00e1lis politik\u00e1nak arany k\u00f6z\u00e9p\u00faton kell maradnia, ezt a k\u00f6vetkez\u0151 id\u0151szak f\u0151 c\u00e9lkit\u0171z\u00e9sei k\u00f6z\u00e9 sorolta.\n\u00a0\u00a0\u00a0\u00a0Arr\u00f3l is besz\u00e9lt, hogy az uni\u00f3s forr\u00e1sok k\u00f6r\u00fcli vit\u00e1k csillapodnak, \u00e9s rem\u00e9lte, hogy megegyez\u00e9s sz\u00fcletik a k\u00e9rd\u00e9sben.\n\nMTI 2021. szeptember 24.\n\n"}]