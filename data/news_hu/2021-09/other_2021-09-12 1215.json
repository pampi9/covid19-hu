[{"date": "2021-09-12 12:15", "url": "https://koronavirus.gov.hu/cikkek/domotor-tobb-millio-embernek-segitseget-jelento-dontesek-szuletnek-nemzeti-konzultacio", "h1": "D\u00f6m\u00f6t\u00f6r: t\u00f6bb milli\u00f3 embernek seg\u00edts\u00e9get jelent\u0151 d\u00f6nt\u00e9sek sz\u00fcletnek a nemzeti konzult\u00e1ci\u00f3 alapj\u00e1n", "body": "\nA nemzeti konzult\u00e1ci\u00f3 eredm\u00e9nyei alapj\u00e1n olyan d\u00f6nt\u00e9sek sz\u00fcletnek majd, amelyek nagy \u00e9s \u00e9rezhet\u0151 seg\u00edts\u00e9get jelentenek t\u00f6bb milli\u00f3 embernek. A korm\u00e1ny ezeket a d\u00f6nt\u00e9seket m\u00e1r el\u0151k\u00e9sz\u00edtette \u00e9s hamarosan meg is hozza - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth R\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban\n\n\nD\u00f6m\u00f6t\u00f6r Csaba azt mondta: az ad\u00f3k cs\u00f6kkent\u00e9s\u00e9n \u00e9s a csal\u00e1dok t\u00e1mogat\u00e1s\u00e1n alapul\u00f3 korm\u00e1nyzati politik\u00e1nak er\u0151s t\u00e1mogatotts\u00e1ga van a nemzeti konzult\u00e1ci\u00f3 eredm\u00e9nyei alapj\u00e1n. Egyet\u00e9rt\u00e9s van abban, hogy a koronav\u00edrus-j\u00e1rv\u00e1ny ut\u00e1n nem t\u00e9r vissza a rendes ker\u00e9kv\u00e1g\u00e1sba az \u00e9let, ez\u00e9rt egyszerre kell v\u00e9deni a munkahelyeket, t\u00e1mogatni a csal\u00e1dokat, fenntartani a biztons\u00e1got. Emellett biztos\u00edtani kell, hogy az orsz\u00e1g j\u00f6v\u0151j\u00e9r\u0151l sz\u00f3l\u00f3 legfontosabb d\u00f6nt\u00e9seket \"mi magunk hozzuk, ne pedig m\u00e1sok\".\nA konzult\u00e1ci\u00f3 azt is meger\u0151s\u00edtette, hogy a j\u00e1rv\u00e1ny ut\u00e1ni gazdas\u00e1gi n\u00f6veked\u00e9sb\u0151l minden gener\u00e1ci\u00f3nak \u00e9s t\u00e1rsadalmi csoportnak r\u00e9szes\u00fclnie kell - tette hozz\u00e1. Hozz\u00e1f\u0171zte: el\u0151sz\u00f6r a hitelmorat\u00f3riumr\u00f3l v\u00e1rhat\u00f3 bejelent\u00e9s \u00e9s b\u00e1r a bankok nem szeretn\u00e9k, ha azt meghosszabb\u00edtan\u00e1k, a korm\u00e1nynak a konzult\u00e1ci\u00f3 eredm\u00e9nyei az ir\u00e1nyad\u00f3k.\nAz \u00e1llamtitk\u00e1r besz\u00e1molt arr\u00f3l is, hogy a gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9nek is megvan a t\u00e1rsadalmi t\u00e1mogatotts\u00e1ga, ez\u00e9rt m\u00e1r csak az 5,5 sz\u00e1zal\u00e9kos gazdas\u00e1gi n\u00f6veked\u00e9st kell el\u00e9rni, ami a mostani adatok alapj\u00e1n megval\u00f3sul majd. Az ad\u00f3visszat\u00e9r\u00edt\u00e9s \u00e1tlagosan t\u00f6bb sz\u00e1zezer forint pluszp\u00e9nzt jelenthet a sz\u00fcl\u0151knek - tette hozz\u00e1.\nKiemelte: 98 sz\u00e1zal\u00e9kos az egyet\u00e9rt\u00e9s abban is, hogy a csal\u00e1dt\u00e1mogat\u00e1soknak \u00e9s a munk\u00e1t terhel\u0151 ad\u00f3knak alkotm\u00e1nyos v\u00e9delmet kell biztos\u00edtani. D\u00f6m\u00f6t\u00f6r Csaba szerint ez az\u00e9rt van, mert az emberek azt tapasztalt\u00e1k, hogy a kor\u00e1bbi korm\u00e1nyok a v\u00e1ls\u00e1gban el\u0151sz\u00f6r a csal\u00e1dt\u00e1mogat\u00e1sokhoz \u00e9s a nyugd\u00edjakhoz ny\u00faltak. Ezzel szemben a jelenlegi korm\u00e1ny \u00fagy j\u00f6tt ki a gazdas\u00e1gi neh\u00e9zs\u00e9gekb\u0151l, hogy nem hozott megszor\u00edt\u00f3 int\u00e9zked\u00e9seket \u00e9s emellett a kor\u00e1bbi foglalkoztatotts\u00e1gi szint is megmaradt, s\u0151t \u00fajabb rekordot d\u00f6nt\u00f6tt - hangs\u00falyozta.\n\u00a0Azt mondta: els\u00f6pr\u0151 az egyet\u00e9rt\u00e9s abban is, hogy a minim\u00e1lb\u00e9rt 200 ezer forintra kell emelni. Ha ez megval\u00f3sulna, a jelenlegi korm\u00e1ny idej\u00e9n h\u00e1romszoros\u00e1ra n\u0151ne a minim\u00e1lb\u00e9r \u00f6sszege \u00e9s m\u00e1s b\u00e9rs\u00e1vokra is serkent\u0151 hat\u00e1ssal lenne - f\u0171zte hozz\u00e1.\nAz \u00e1llamtitk\u00e1r besz\u00e9lt arr\u00f3l is: sok id\u0151nek kellett eltelnie ahhoz, hogy a nemzetk\u00f6zi szervezetek is bel\u00e1ss\u00e1k, a magyar gazdas\u00e1gpolitika eredm\u00e9nyes. A korm\u00e1ny \u00fagy cs\u00f6kkentette harmad\u00e1ra a munkan\u00e9lk\u00fclis\u00e9get, hogy k\u00f6zben a gazdas\u00e1g talpazata stabil maradt - emelte ki.\nSzerinte a magyar k\u00f6z\u00e9let egyik fontos v\u00e1laszt\u00f3vonala az ad\u00f3kr\u00f3l sz\u00f3l\u00f3 vita. M\u00edg a korm\u00e1ny folyamatosan cs\u00f6kkentette az ad\u00f3kat - k\u00e9tkulcsos helyett egykulcsos, 15 sz\u00e1zal\u00e9kos j\u00f6vedelemad\u00f3t vezetett be, 9 sz\u00e1zal\u00e9kra cs\u00f6kkentette a t\u00e1rsas\u00e1gi ad\u00f3t \u00e9s a fel\u00e9re a munk\u00e1t terhel\u0151 ad\u00f3kat -, addig az ellenz\u00e9ki p\u00e1rtok emeln\u00e9k a j\u00f6vedelemad\u00f3t \u00e9s a t\u00e1rsas\u00e1gi ad\u00f3t, valamint bevezetn\u00e9k a vagyonad\u00f3t is.\nD\u00f6m\u00f6t\u00f6r Csaba kit\u00e9rt arra is: a korm\u00e1ny nem szeretn\u00e9, ha politikai aktivista csoportoknak belesz\u00f3l\u00e1sa lenne abba, hogy nevelj\u00e9k a magyarok a gyermekeiket. Ezt csak a magyar sz\u00fcl\u0151knek van joguk eld\u00f6nteni - jelentette ki, hozz\u00e1t\u00e9ve: az Eur\u00f3pai Uni\u00f3nak erre nem terjed ki a hat\u00e1sk\u00f6re, m\u00e9gis \u00f6sszekeverik ezt az \u00fcgyet p\u00e9ld\u00e1ul a Magyarorsz\u00e1gnak j\u00e1r\u00f3 uni\u00f3s forr\u00e1sok k\u00e9rd\u00e9s\u00e9vel.\nAz \u00e1llamtitk\u00e1r \u00f6r\u00f6m\u00e9t fejezte ki, hogy a konzult\u00e1ci\u00f3 ebben a k\u00e9rd\u00e9sben is meger\u0151s\u00edtette a korm\u00e1nyzati \u00e1ll\u00e1spontot, de - mint mondta - a j\u00f6v\u0151ben n\u00e9pszavaz\u00e1st is ind\u00edtanak majd r\u00f3la.\nA nemzeti konzult\u00e1ci\u00f3s k\u00e9rd\u0151\u00edvet 1 milli\u00f3 423 ezren t\u00f6lt\u00f6tt\u00e9k ki.\n\nMTI 2021. szeptember 12.\n\n"}]