[{"date": "2021-09-11 11:53", "url": "https://koronavirus.gov.hu/cikkek/varga-mihaly-megerositest-kapott-magyar-valsagkezeles", "h1": "Varga Mih\u00e1ly: meger\u0151s\u00edt\u00e9st kapott a magyar v\u00e1ls\u00e1gkezel\u00e9s", "body": "\nAz uni\u00f3s p\u00e9nz\u00fcgyminiszteri cs\u00facson is egyet\u00e9rt\u00e9s volt abban, hogy a gazdas\u00e1g \u00fajraind\u00edt\u00e1s\u00e1hoz tov\u00e1bbra is t\u00e1mogat\u00f3 k\u00f6lts\u00e9gvet\u00e9si politik\u00e1ra van sz\u00fcks\u00e9g, ennek t\u00falzottan korai visszavon\u00e1sa ugyanis ak\u00e1r egy \u00faj visszaes\u00e9st is eredm\u00e9nyezhetne - jelentette ki Varga Mih\u00e1ly a szlov\u00e9niai Brd\u00f3ban, az uni\u00f3s p\u00e9nz\u00fcgyminiszterek tan\u00e1cskoz\u00e1sa (ECOFIN) ut\u00e1n a PM k\u00f6zlem\u00e9nye szerint.\n\n\u00a0Az \u00fcl\u00e9sen meger\u0151s\u00edtett\u00e9k Magyarorsz\u00e1g \u00e1ll\u00e1spontj\u00e1t is, amely szerint a gazdas\u00e1gpolitik\u00e1nak els\u0151sorban a beruh\u00e1z\u00e1sok fokoz\u00e1s\u00e1ra, a munkahelyteremt\u00e9sre \u00e9s a v\u00e1ls\u00e1g k\u00f6vetkezt\u00e9ben kiesett kapacit\u00e1sok min\u0151s\u00e9gi, versenyk\u00e9pes p\u00f3tl\u00e1s\u00e1ra kell \u00f6sszpontos\u00edtania - k\u00f6z\u00f6lte a p\u00e9nz\u00fcgyminiszter.\n\u00a0\u00a0\u00a0\u00a0Az uni\u00f3s t\u00e1rcavezet\u0151k t\u00f6bbek k\u00f6z\u00f6tt arr\u00f3l t\u00e1rgyaltak, hogy a v\u00e1ls\u00e1g ut\u00e1n a tag\u00e1llamok hogyan tudnak visszat\u00e9rni az \u00e1ltal\u00e1nos EU szab\u00e1lyok \u00e1ltal is megk\u00f6vetelt kiegyens\u00falyozott, k\u00f6lts\u00e9gvet\u00e9si politik\u00e1hoz an\u00e9lk\u00fcl, hogy ez a n\u00f6veked\u00e9s k\u00e1r\u00e1ra v\u00e1lna - t\u00e1j\u00e9koztatott.\n\u00a0\u00a0\u00a0\u00a0Varga Mih\u00e1ly kiemelte: a magyar korm\u00e1ny \u00e1ll\u00e1spontja kezdetekt\u0151l vil\u00e1gos, a gazdas\u00e1gv\u00e9delem ut\u00e1n a gazdas\u00e1g \u00fajraind\u00edt\u00e1s\u00e1ra van sz\u00fcks\u00e9g, ezt k\u00f6vet\u0151en kell majd fokozatosan visszat\u00e9rni a k\u00f6lts\u00e9gvet\u00e9si hi\u00e1ny cs\u00f6kkent\u00e9s\u00e9hez. Jelenleg a gazdas\u00e1g \u00fajraind\u00edt\u00e1s\u00e1nak f\u00e1zis\u00e1ban vagyunk, ez\u00e9rt tov\u00e1bbra is t\u00e1mogat\u00f3 k\u00f6lts\u00e9gvet\u00e9si politik\u00e1ra van sz\u00fcks\u00e9g - jelentette ki.\n\u00a0\u00a0\u00a0\u00a0Ezt igazolja - folytatta -, hogy a korm\u00e1ny gazdas\u00e1gv\u00e9delmi \u00e9s -\u00fajraind\u00edt\u00e1si int\u00e9zked\u00e9sei id\u00e9n mintegy 8 sz\u00e1zal\u00e9kponttal j\u00e1rultak hozz\u00e1 a gazdas\u00e1g teljes\u00edtm\u00e9ny\u00e9hez, azaz ennyivel m\u00e9rs\u00e9klik a j\u00e1rv\u00e1ny okozta v\u00e1ls\u00e1g hat\u00e1sait. A magyar gazdas\u00e1g \u00fajraind\u00edt\u00e1sa az egyik leggyorsabb, az el\u0151z\u0151 \u00e9v azonos id\u0151szak\u00e1hoz viszony\u00edtva 17,9 sz\u00e1zal\u00e9kos m\u00e1sodik negyed\u00e9ves GDP n\u00f6veked\u00e9s jelenleg a harmadik az uni\u00f3s rangsorban - jelezte.\n\u00a0\u00a0\u00a0\u00a0A miniszter kiemelte: a tan\u00e1cskoz\u00e1s r\u00e9sztvev\u0151i egyet\u00e9rtettek abban, hogy a t\u00e1mogat\u00e1sok t\u00fal korai visszavon\u00e1sa - mint ahogy t\u00f6rt\u00e9nt a 2008-as v\u00e1ls\u00e1got k\u00f6vet\u0151en - visszavetheti az eur\u00f3pai gazdas\u00e1gok n\u00f6veked\u00e9s\u00e9t, s\u0151t, ak\u00e1r egy \u00faj v\u00e1ls\u00e1got is eredm\u00e9nyezhet.\n\u00a0\u00a0\u00a0\u00a0A k\u00f6zm\u00e9di\u00e1nak a helysz\u00ednen nyilatkozva \u00fagy fogalmazott: meger\u0151s\u00edt\u00e9st kapott a magyar korm\u00e1ny \u00e1ltal vitt gazdas\u00e1gpolitika, hogy a gazdas\u00e1g v\u00e9delme ut\u00e1n a gazdas\u00e1g \u00fajraind\u00edt\u00e1sa a lefontosabb, \u00e9s ezt k\u00f6vet\u0151en kell csak visszat\u00e9rni az egyens\u00falyt \u0151rz\u0151 ad\u00f3ss\u00e1gcs\u00f6kkent\u0151 gazdas\u00e1gpolitik\u00e1hoz.\n\u00a0\u00a0\n\u00a0\u00a0Varga Mih\u00e1ly a k\u00f6zlem\u00e9ny szerint koll\u00e9g\u00e1ival megvitatta a nemzetk\u00f6zi ad\u00f3z\u00e1s j\u00f6v\u0151j\u00e9vel kapcsolatos aktu\u00e1lis k\u00e9rd\u00e9seket is. Magyarorsz\u00e1gnak k\u00f6vetkezetes \u00e9s hat\u00e1rozott \u00e1ll\u00e1spontja van a glob\u00e1lis minimumad\u00f3t \u00e9rint\u0151en, a korm\u00e1ny nemet mond az ad\u00f3emel\u00e9sre. A 15 sz\u00e1zal\u00e9kos minimumad\u00f3 bevezet\u00e9se ad\u00f3emel\u00e9st, a versenyk\u00e9pess\u00e9g roml\u00e1s\u00e1t jelenten\u00e9 Magyarorsz\u00e1gnak, ez\u00e9rt azt m\u00e9g nemzetk\u00f6zi nyom\u00e1s hat\u00e1s\u00e1ra sem t\u00e1mogatja a magyar korm\u00e1ny - jelentette ki a p\u00e9nz\u00fcgyminiszter.\n\u00a0\u00a0\u00a0\u00a0A p\u00e9nz\u00fcgyminiszterek tan\u00e1cskoz\u00e1sa ut\u00e1n a k\u00f6zm\u00e9di\u00e1nak \u00fagy fogalmazott: okt\u00f3berben d\u00f6nt az OECD (Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet) a minimumad\u00f3r\u00f3l, addig m\u00e9g van id\u0151, hogy az \u00e1ll\u00e1spontok egy kompromisszum ir\u00e1ny\u00e1ba mozduljanak.\n\u00a0\u00a0\u00a0\u00a0\"Abban a szakaszban vagyunk, hogy m\u00e9g tartjuk az \u00e1ll\u00e1spontunkat, \u00fagy \u00e9rezz\u00fck, hogy egy val\u00f3s gazdas\u00e1gi tev\u00e9kenys\u00e9ghez kapcsol\u00f3d\u00f3 ad\u00f3 \u00e9rt\u00e9ke lehete enn\u00e9l kevesebb is\" - hangs\u00falyozta, hozz\u00e1t\u00e9ve: ez lehet t\u00e1mogat\u00f3, \u00f6szt\u00f6nz\u0151, hiszen munkahelyeket teremt az orsz\u00e1gban.\n\u00a0\u00a0\u00a0\u00a0Ugyanakkor megjegyezte: fenn\u00e1ll a vesz\u00e9lye annak, hogy Magyarorsz\u00e1gon is egy 15 sz\u00e1zal\u00e9kos v\u00e1llalati nyeres\u00e9gad\u00f3t kell majd bevezetni.er.\nMTI\n\n"}]