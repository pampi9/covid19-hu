[{"date": "2021-09-25 11:00", "url": "https://koronavirus.gov.hu/cikkek/varga-mihaly-eros-es-vilagos-visszajelzes-felminosites", "h1": "Varga Mih\u00e1ly: er\u0151s \u00e9s vil\u00e1gos visszajelz\u00e9s a felmin\u0151s\u00edt\u00e9s", "body": "\nEr\u0151s \u00e9s vil\u00e1gos visszajelz\u00e9s a magyar gazdas\u00e1gpolitik\u00e1nak, hogy felmin\u0151s\u00edtette Magyarorsz\u00e1got a Moody's Investors Service nemzetk\u00f6zi hitelmin\u0151s\u00edt\u0151 - mondta Varga Mih\u00e1ly p\u00e9nz\u00fcgyminiszter a Facebook-oldal\u00e1n k\u00f6zz\u00e9tett vide\u00f3j\u00e1ban szombaton.\n\n\n\u00a0A Moody's Investors Service nemzetk\u00f6zi hitelmin\u0151s\u00edt\u0151 p\u00e9ntek \u00e9jjel Londonban bejelentette, hogy az eddigi \"Baa3\"-r\u00f3l egy fokozattal \"Baa2\"-re jav\u00edtotta a magyar \u00e1llamad\u00f3s-oszt\u00e1lyzatot. Erre reag\u00e1lva Varga Mih\u00e1ly \u00fagy fogalmazott, \"enn\u00e9l jobb h\u00edr nem is \u00e9rkezhetett volna a h\u00e9tv\u00e9g\u00e9re\".\n\u00a0\u00a0\u00a0\u00a0A Moody's szak\u00e9rt\u0151i szerint a magyar gazdas\u00e1g ellen\u00e1ll\u00f3k\u00e9pess\u00e9g\u00e9t bizony\u00edtja az els\u0151 f\u00e9l\u00e9vi kimagasl\u00f3 n\u00f6veked\u00e9s, amely hat\u00e9kony gazdas\u00e1gv\u00e9delmi \u00e9s gazdas\u00e1g-\u00fajraind\u00edt\u00e1si int\u00e9zked\u00e9seknek k\u00f6sz\u00f6nhet\u0151 - emelte ki a p\u00e9nz\u00fcgyminiszter.\n\u00a0\u00a0\u00a0\u00a0Hozz\u00e1tette: v\u00e1ls\u00e1gid\u0151szakban, vagy azt k\u00f6vet\u0151en nem felmin\u0151s\u00edteni hanem gyakran lemin\u0151s\u00edteni szokt\u00e1k az orsz\u00e1gokat.\n\u00a0\u00a0\u00a0\u00a0A magas beruh\u00e1z\u00e1si r\u00e1ta miatt kedvez\u0151nek \u00edt\u00e9lik a k\u00f6z\u00e9pt\u00e1v\u00fa kil\u00e1t\u00e1sokat is: azzal sz\u00e1molnak, hogy a magyar gazdas\u00e1g n\u00f6veked\u00e9se a k\u00f6vetkez\u0151 \u00f6t \u00e9vben el\u00e9rheti az \u00e9vi 4 sz\u00e1zal\u00e9kot is - mondta.\n\u00a0\u00a0\u00a0\u00a0Al\u00e1h\u00fazta, hogy Magyarorsz\u00e1g jelenleg mindh\u00e1rom nagy hitelmin\u0151s\u00edt\u0151n\u00e9l befektet\u00e9sre aj\u00e1nlott. A Standard and Poor's \u00e9s a Fitch Ratings m\u00e1r elv\u00e9gezte idei fel\u00fclvizsg\u00e1lat\u00e1t, ny\u00e1ron mindketten stabil kil\u00e1t\u00e1ssal meger\u0151s\u00edtett\u00e9k a befektet\u00e9sre aj\u00e1nlott oszt\u00e1lyzatokat.\n\u00a0\u00a0\u00a0\u00a0A mostani felmin\u0151s\u00edt\u00e9s, csak\u00fagy, mint a m\u00falt heti devizak\u00f6tv\u00e9ny-kibocs\u00e1t\u00e1s, a piaci szerepl\u0151k t\u00f6retlen bizalm\u00e1t jelzi a magyar gazdas\u00e1g ir\u00e1nt - mondta a p\u00e9nz\u00fcgyminiszter.\n\nMTI 2021. szeptember 25.\n\u00a0\n\n"}]