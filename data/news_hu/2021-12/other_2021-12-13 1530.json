[{"date": "2021-12-13 15:30", "url": "https://koronavirus.gov.hu/cikkek/magyarorszagon-megjelent-az-omikron-varians", "h1": "Magyarorsz\u00e1gon is megjelent az omikron vari\u00e1ns", "body": "\nMagyarorsz\u00e1gon is megjelent a koronav\u00edrus omikron vari\u00e1nsa, k\u00e9t laborat\u00f3riumi mint\u00e1ban mutatt\u00e1k ki - hangzott el az M1 aktu\u00e1lis csatorna h\u00edrad\u00f3j\u00e1ban h\u00e9tf\u0151n. Hozz\u00e1tett\u00e9k: az egyik fert\u0151z\u00f6ttnek enyhe t\u00fcnetei vannak, a m\u00e1sik k\u00f6z\u00e9ps\u00falyos \u00e1llapotban van \u00e9s k\u00f3rh\u00e1zban \u00e1polj\u00e1k.\n\n\nA m\u0171sorban M\u00fcller Cec\u00edlia orsz\u00e1gos tisztif\u0151orvos elmondta: k\u00e9t laborat\u00f3riumi mint\u00e1ban mutatt\u00e1k ki az omikron vari\u00e1nst, de egyel\u0151re t\u00f6bb esetet nem fedtek fel.\n\u00a0\u00a0\u00a0\u00a0Hozz\u00e1tette: Eur\u00f3p\u00e1ban m\u00e1r k\u00f6z\u00f6ss\u00e9gi terjed\u00e9st mutat az omikron vari\u00e1ns, \u00edgy v\u00e1rhat\u00f3 volt, hogy Magyarorsz\u00e1gon is megjelenik ez a t\u00f6rzs.\n\u00a0\u00a0\u00a0\u00a0M\u00fcller Cec\u00edlia megjegyezte: ett\u0151l f\u00fcggetlen\u00fcl egyel\u0151re egy\u00e9rtelm\u0171en a delta vari\u00e1ns az uralkod\u00f3, csaknem 100 sz\u00e1zal\u00e9kban ez okozza a megbeteged\u00e9seket.\n\u00a0\u00a0\u00a0\u00a0A tisztif\u0151orvos sz\u00f3lt arr\u00f3l is, hogy az omikron vari\u00e1nssal kapcsolatban tov\u00e1bbi megfigyel\u00e9sek, kutat\u00e1sok zajlanak.\n\u00a0\u00a0\u00a0\u00a0A m\u0171sorban k\u00f6z\u00f6lt\u00e9k azt is, az orsz\u00e1gos tisztif\u0151orvos szerint a harmadik olt\u00e1s felv\u00e9tele most mindenn\u00e9l fontosabb.\n\u00a0\u00a0\u00a0\u00a0A Neumann Labs magyar tulajdon\u00fa diagnosztikai laborat\u00f3rium az MTI-vel k\u00f6zlem\u00e9nyben tudatta: az eddigi k\u00e9t igazolt omikron vari\u00e1ns \u00e1ltal okozott fert\u0151z\u00e9st a Neumann Labs-ben azonos\u00edtott\u00e1k, a mut\u00e1ci\u00f3 egy h\u00e1zasp\u00e1rt fert\u0151z\u00f6tt meg, amelynek tagjai nem tettek k\u00fclf\u00f6ldi l\u00e1togat\u00e1st, \u00edgy bizonyosan itthon kapt\u00e1k el a betegs\u00e9get. A h\u00e1zasp\u00e1r igazolt omikron fert\u0151z\u00e9se mellett a magyar labor tov\u00e1bbi gyan\u00fas eseteket is vizsg\u00e1l - tett\u00e9k hozz\u00e1.\n\u00a0\u00a0\u00a0\u00a0Mint \u00edrt\u00e1k, a magyar laborat\u00f3rium nemr\u00e9g bevezetett \u00faj PCR-vizsg\u00e1lata k\u00e9pes kimutatni minden \u00faj koronav\u00edrus-fert\u0151z\u00e9st, \u00e9s k\u00fcl\u00f6n kimutatja, hogy a leg\u00fajabb, omikron-mut\u00e1ci\u00f3 okozta-e azt.\n\nMTI 2021. december 13.\n\n"}]