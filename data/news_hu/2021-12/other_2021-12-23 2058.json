[{"date": "2021-12-23 20:58", "url": "https://koronavirus.gov.hu/cikkek/banai-peter-beno-berek-es-nyugdijak-emelkednek-csaladtamogatasok-bovulnek", "h1": "Banai P\u00e9ter Ben\u0151: a b\u00e9rek \u00e9s a nyugd\u00edjak emelkednek, a csal\u00e1dt\u00e1mogat\u00e1sok b\u0151v\u00fclnek", "body": "\nA b\u00e9rek \u00e9s a nyugd\u00edjak emelkednek, a csal\u00e1dt\u00e1mogat\u00e1sok b\u0151v\u00fclnek -\u00a0\u00a0mondta a P\u00e9nz\u00fcgyminiszt\u00e9rium k\u00f6lts\u00e9gvet\u00e9s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a VG-podcastban.\n\n\nBanai P\u00e9ter Ben\u0151 p\u00e9ldak\u00e9nt eml\u00edtette, hogy a koronav\u00edrus-j\u00e1rv\u00e1nnyal jelent\u0151sen \u00e9rintett \u00e9vben, 2020-ban a brutt\u00f3 \u00e1tlagkeresetek 9,7 sz\u00e1zal\u00e9kkal n\u00f6vekedtek.\nMost a munkan\u00e9lk\u00fclis\u00e9gi r\u00e1ta 4 sz\u00e1zal\u00e9k alatt van, a foglalkoztatottak sz\u00e1ma 4,7 milli\u00f3 k\u00f6r\u00fcl alakul - tette hozz\u00e1.\nJ\u00f6v\u0151re a minim\u00e1lb\u00e9r \u00e9s garant\u00e1lt b\u00e9rminimum 20 sz\u00e1zal\u00e9kkal n\u00f6vekszik, a k\u00f6zszf\u00e9ra sz\u00e1mos foglalkoztatotti ter\u00fclet\u00e9n b\u00e9rn\u00f6veked\u00e9s lesz, 20 sz\u00e1zal\u00e9kos a szoci\u00e1lis \u00e9s b\u00f6lcs\u0151dei dolgoz\u00f3kn\u00e1l, a kultur\u00e1lis \u00e1gazatban, 10 sz\u00e1zal\u00e9kos emelked\u00e9s a pedag\u00f3gusokn\u00e1l, a rendv\u00e9delmi, honv\u00e9delmi dolgoz\u00f3kn\u00e1l, a 13. havi nyugd\u00edjat teljes eg\u00e9sz\u00e9ben kifizetik - sorolta az \u00e1llamtitk\u00e1r.\nBanai P\u00e9ter Ben\u0151 kit\u00e9rt arra, hogy a korm\u00e1ny az \u00e9v v\u00e9g\u00e9n 350 milli\u00e1rd forint tartal\u00e9k k\u00e9pz\u00e9s\u00e9r\u0151l d\u00f6nt\u00f6tt. Alapvet\u0151en az \u00e1llami beruh\u00e1z\u00e1sokb\u00f3l vesz vissza. Az \u00e1llami beruh\u00e1z\u00e1sok szintj\u00e9nek cs\u00f6kkent\u00e9se miatt az \u00e9p\u00edt\u0151ipar teljes\u00edtm\u00e9nye nem esik vissza, miut\u00e1n a mag\u00e1ngazdas\u00e1gban adott a kell\u0151 kereslet.\nBanai P\u00e9ter Ben\u0151 elmondta, a j\u00f6v\u0151 \u00e9vi hi\u00e1nyc\u00e9lt a GDP 5,9 sz\u00e1zal\u00e9kr\u00f3l 4,9 sz\u00e1zal\u00e9kra m\u00e9rs\u00e9kelik.\nAz int\u00e9zked\u00e9sek nem \u00e9rintik a b\u00e9remel\u00e9seket, a nyugd\u00edjak kifizet\u00e9s\u00e9t, a csal\u00e1dt\u00e1mogat\u00e1sokat - tette hozz\u00e1.\nBanai P\u00e9ter Ben\u0151 sz\u00f3lt arr\u00f3l is, hogy az elm\u00falt t\u00edz \u00e9vben a gazdas\u00e1gpolitika \u00e9s a k\u00f6lts\u00e9gvet\u00e9si politika f\u00f3kusz\u00e1ban a munka becs\u00fclet\u00e9nek vissza\u00e1ll\u00edt\u00e1sa, a csal\u00e1dok t\u00e1mogat\u00e1sa \u00e1llt, \u00e9s ez t\u00fckr\u00f6z\u0151dik a j\u00f6v\u0151 \u00e9vi k\u00f6lts\u00e9gvet\u00e9sben is.\nAz ad\u00f3rendszer \u00e1talak\u00edt\u00e1sa, a b\u00e9remel\u00e9sek azt szolg\u00e1lj\u00e1k, hogy meg\u00e9rje munk\u00e1b\u00f3l \u00e9lni seg\u00e9ly helyett. A minim\u00e1lb\u00e9r \u00e9s garant\u00e1lt b\u00e9rminimum emel\u00e9se meghat\u00e1roz\u00f3 eszk\u00f6z a hat\u00e9konys\u00e1g jav\u00edt\u00e1s\u00e1ra. A magyar csal\u00e1dok t\u00e1mogat\u00e1sa folyamatosan n\u00f6vekszik, eur\u00f3pai szinten GDP-ar\u00e1nyosan a legmagasabb az \u00f6sszege. A csal\u00e1dt\u00e1mogat\u00e1si paletta b\u0151v\u00fcl 2022-ben is - mutatott r\u00e1 az \u00e1llamtitk\u00e1r.\nBanai P\u00e9ter Ben\u0151 jelezte, hogy a t\u00f6bbletn\u00f6veked\u00e9sb\u0151l sz\u00e1rmaz\u00f3 bev\u00e9telb\u0151l nemcsak a b\u00e9rekre jut, hanem fedezetet ad a kor\u00e1bbiakhoz k\u00e9pest gyorsabb, nagyobb m\u00e9rt\u00e9k\u0171 v\u00e1llalati ad\u00f3cs\u00f6kkent\u00e9seknek is.\nA P\u00e9nz\u00fcgyminiszt\u00e9rium \u00e1llamtitk\u00e1ra kifejtette, hogy az idei k\u00f6lts\u00e9gvet\u00e9s karakter\u00e9t a v\u00edrus elleni v\u00e9dekez\u00e9s adja, \u00e9s nemcsak az eg\u00e9szs\u00e9g\u00fcgyi v\u00e9dekez\u00e9sre kell nagy hangs\u00falyt fektetni, hanem a re\u00e1lgazdas\u00e1g t\u00e1mogat\u00e1s\u00e1ra is.\nAz id\u00e9n nagyobb hi\u00e1nyszinttel sz\u00e1molnak, ez GDP-ar\u00e1nyosan 7,5 sz\u00e1zal\u00e9k lehet, de l\u00e1tni kell az eredm\u00e9nyeket is. A magyar gazdas\u00e1g a 2021. els\u0151 f\u00e9l\u00e9vi adata alapj\u00e1n m\u00e1r meghaladta a 2019. \u00e9v v\u00e9gi szintet - k\u00f6z\u00f6lte.\nKijelentette, a k\u00f6lts\u00e9gvet\u00e9si programok az alapvet\u0151 c\u00e9lokat el\u00e9rt\u00e9k, a re\u00e1lgazdas\u00e1got \u00e9letben lehetett tartani.\nA magyar gazdas\u00e1g teljes\u00edtm\u00e9nye 2020-ban kedvez\u0151bb volt az uni\u00f3s \u00e1tlagn\u00e1l, \u00e9s az id\u00e9n a magyar gazdas\u00e1g b\u0151v\u00fcl\u00e9se szint\u00e9n nagyobb lehet az uni\u00f3s \u00e1tlagn\u00e1l, az \u00e9v eg\u00e9sz\u00e9re 6,4-6,5 sz\u00e1zal\u00e9kos re\u00e1ln\u00f6veked\u00e9st felt\u00e9teleznek - mondta Banai P\u00e9ter Ben\u0151.\nAz \u00e1llamtitk\u00e1r szerint a magyar gazdas\u00e1gpolitika hiteless\u00e9g\u00e9t adta, hogy 2011 \u00e9s 2019 k\u00f6z\u00f6tt minden \u00e9vben cs\u00f6kkent a GDP-ar\u00e1nyos ad\u00f3ss\u00e1gr\u00e1ta. L\u00e9nyegesnek nevezte, hogy az ad\u00f3ss\u00e1gp\u00e1lya ism\u00e9t cs\u00f6kken\u0151 lehessen.\n2020 v\u00e9g\u00e9n 80,1 sz\u00e1zal\u00e9kot tett ki az ad\u00f3ss\u00e1gr\u00e1ta, azzal sz\u00e1molnak, hogy az id\u00e9n 80 sz\u00e1zal\u00e9k al\u00e1 mehet, \u00e9s a cs\u00f6kken\u00e9si tendencia 2022-ben, majd az ut\u00e1n is folytat\u00f3dhat - tette hozz\u00e1.\n\nMTI\n\n"}]