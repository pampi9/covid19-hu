[{"date": "2021-12-15 10:31", "url": "https://koronavirus.gov.hu/cikkek/oltasi-munkacsoport-eddig-38-ezren-regisztraltak-gyermekek-oltasara", "h1": "Olt\u00e1si munkacsoport: eddig 38 ezren regisztr\u00e1ltak a gyermekek olt\u00e1s\u00e1ra", "body": "\nEddig 38 ezren regisztr\u00e1ltak az 5-11 \u00e9v k\u00f6z\u00f6tti gyermekek olt\u00e1s\u00e1ra - mondta Gy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az Orsz\u00e1gos Olt\u00e1si Munkacsoport vezet\u0151je szerda reggel az M1 aktu\u00e1lis csatorn\u00e1n.\n\n\nHozz\u00e1tette: a regisztr\u00e1ci\u00f3t k\u00f6vet\u0151 l\u00e9p\u00e9s az id\u0151pontfoglal\u00e1s, amelyhez 2-3 napos valid\u00e1ci\u00f3s folyamat sz\u00fcks\u00e9ges. A regisztr\u00e1ltak k\u00f6z\u00fcl 16 ezren m\u00e1r id\u0151pontot is foglaltak - tudatta a munkacsoport-vezet\u0151.\n\u00a0\u00a0\u00a0\u00a0Hangs\u00falyozta: nagyon fontos, hogy min\u00e9l t\u00f6bben felvegy\u00e9k az olt\u00e1st, hiszen a gyermekek ugyan viszonylag k\u00f6nnyebb t\u00fcnetekkel v\u00e9szelik \u00e1t a v\u00edrus okozta megbeteged\u00e9st, a fert\u0151z\u0151k\u00e9pess\u00e9g enn\u00e9l a korcsoportn\u00e1l is jelen van.\n\u00a0\u00a0\u00a0\u00a0Gy\u00f6rgy Istv\u00e1n azt mondta, a gyermekek olt\u00e1sa 77 olyan k\u00f3rh\u00e1zban indult el, ahol gyermekgy\u00f3gy\u00e1szati ell\u00e1t\u00e1s is folyik, valamint a h\u00e1ziorvosokn\u00e1l.\n\u00a0\u00a0\u00a0\u00a0Kiemelte: a k\u00f3rh\u00e1zakban id\u0151pontfoglal\u00e1s \u00e9s el\u0151zetes regisztr\u00e1ci\u00f3 is sz\u00fcks\u00e9ges, mivel az olt\u00f3anyag nem \u00e1ll korl\u00e1tlanul rendelkez\u00e9sre. A vakcina folyamatosan \u00e9rkezik majd, val\u00f3sz\u00edn\u0171leg heti sz\u00e1ll\u00edtm\u00e1nyok form\u00e1j\u00e1ban.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy cs\u00fct\u00f6rt\u00f6kt\u0151l ism\u00e9t regisztr\u00e1ci\u00f3 n\u00e9lk\u00fcl lehet k\u00e9rni a v\u00e9d\u0151olt\u00e1st. Cs\u00fct\u00f6rt\u00f6k\u00f6n \u00e9s p\u00e9nteken 14 \u00e9s 18 \u00f3ra k\u00f6z\u00f6tt, szombaton 10 \u00e9s 18 \u00f3ra k\u00f6z\u00f6tt lesz lehet\u0151s\u00e9g el\u0151zetes regisztr\u00e1ci\u00f3 n\u00e9lk\u00fcl felvenni azt. Tov\u00e1bbi ilyen napok lesznek az elk\u00f6vetkez\u0151 id\u0151szakban is, \u00e9s a telep\u00fcl\u00e9seken t\u00f6rt\u00e9n\u0151 olt\u00e1si akci\u00f3k is elindulnak janu\u00e1rban - mondta az Orsz\u00e1gos Olt\u00e1si Munkacsoport vezet\u0151je.\n\nMTI 2021. december 15.\n\n"}]