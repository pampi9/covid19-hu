[{"date": "2021-12-11 10:35", "url": "https://koronavirus.gov.hu/cikkek/megnyilt-az-idopontfoglalo-az-5-11-eves-gyermekek-oltasahoz", "h1": "Megny\u00edlt az id\u0151pontfoglal\u00f3 az 5-11 \u00e9ves gyermekek olt\u00e1s\u00e1hoz", "body": "\nA mai napon megny\u00edlt az internetes id\u0151pontfoglal\u00f3 az 5-11 \u00e9vesek gyermekek olt\u00e1s\u00e1hoz. Az id\u0151pontfoglal\u00f3ba azok a sz\u00fcl\u0151k tudnak bel\u00e9pni, akik az elm\u00falt napokban hi\u00e1nytalan adatokkal regisztr\u00e1lt\u00e1k gyermek\u00fcket \u00e9s regisztr\u00e1ci\u00f3jukat m\u00e1r \u00e9rv\u00e9nyes\u00edtett\u00e9k. A gyermekek olt\u00e1sa december 15-\u00e9n szerd\u00e1n kezd\u0151dik az erre kijel\u00f6lt k\u00f3rh\u00e1zi olt\u00f3pontokon. Az els\u0151 gyermekvakcina sz\u00e1ll\u00edtm\u00e1ny v\u00e1rhat\u00f3an kedden \u00e9rkezik Magyarorsz\u00e1gra \u00e9s 69 ezer gyermek olt\u00e1s\u00e1t teszi lehet\u0151v\u00e9. Minden 5-11 \u00e9ves gyermek olthat\u00f3, ha a sz\u00fcl\u0151\u00a0k\u00e9ri, \u00e9s az olt\u00e1snak nincs ellenjavallata. Akut, l\u00e1zas betegs\u00e9g eset\u00e9n az olt\u00e1s ellenjavalt.\n\nA gyermek\u00fcket m\u00e1r \u00e9rv\u00e9nyesen regisztr\u00e1lt sz\u00fcl\u0151k m\u00e1t\u00f3l teh\u00e1t az EESZT id\u0151pontfoglal\u00f3ban tudnak id\u0151pontot foglalni.\u00a0\nAz id\u0151pontfoglal\u00f3 el\u00e9rhet\u0151s\u00e9ge:\u00a0https://www.eeszt.gov.hu/hu/web/guest/covid-oltas-idopontfoglalas\nAz id\u0151pontfoglal\u00f3ba a m\u00e1r regisztr\u00e1lt gyermek TAJ-sz\u00e1m\u00e1val \u00e9s sz\u00fclet\u00e9si d\u00e1tum\u00e1val tudnak bel\u00e9pni a sz\u00fcl\u0151k, majd\u00a0 ezt k\u00f6vet\u0151en tudj\u00e1k v\u00e1lasztani a gyermek olt\u00e1s\u00e1hoz a legmegfelel\u0151bb id\u0151pontot \u00e9s k\u00f3rh\u00e1zi olt\u00f3pontot.\u00a0 Az 5-11 \u00e9ves gyermekek eset\u00e9ben term\u00e9szetesen a vakcina nem v\u00e1laszthat\u00f3,\u00a0 az id\u0151pontfoglal\u00f3 kiz\u00e1r\u00f3lag a gyermekolt\u00e1shoz haszn\u00e1lhat\u00f3 Pfizer-Biontech vakcin\u00e1t aj\u00e1nlja fel.\nOlt\u00e1s h\u00e1zi gyermekorvosn\u00e1l\nA k\u00f3rh\u00e1zi olt\u00f3pontok mellett a\u00a0vakcin\u00e1t ig\u00e9nyl\u0151 h\u00e1zi gyermekorvosokn\u00e1l is lesz majd olt\u00e1s. A h\u00e1zi gyermekorvosok \u00e9s vegyes praxisok az \u00e1ltaluk leadott ig\u00e9ny szerint\u00a0 kapnak majd vakcin\u00e1t.\u00a0\nA h\u00e1zi gyermekorvosok r\u00e9sz\u00e9re kiadott szakmai aj\u00e1nl\u00e1s szerint,\u00a0 az olt\u00e1st el\u0151sz\u00f6r a kr\u00f3nikus betegs\u00e9gben szenved\u0151, pl.\u00a0szervtranszplant\u00e1lt, daganatos beteg (bele\u00e9rtve a v\u00e9rk\u00e9pz\u0151 rendszer malignus betegs\u00e9g\u00e9t), kr\u00f3nikus veseel\u00e9gtelen, cukorbeteg, malnutr\u00edci\u00f3ban szenved\u0151, autoimmun beteg, vagy egy\u00e9b kr\u00f3nikus betegs\u00e9g miatt kiemelt kock\u00e1zati csoportba tartoz\u00f3 -\u00a0sz\u00fcl\u0151 \u00e1ltal beoltatni k\u00edv\u00e1nt\u00a0 - gyermekek sz\u00e1m\u00e1ra biztos\u00edtsa. Ha ilyen gyermek a praxisban nincs, vagy nem k\u00edv\u00e1nja (nem jelzi a h\u00e1ziorvosnak) a sz\u00fcl\u0151 a kr\u00f3nikus beteg gyermek olt\u00e1s\u00e1t, akkor az olt\u00f3anyag v\u00e1rakoz\u00e1s n\u00e9lk\u00fcl beadhat\u00f3 eg\u00e9szs\u00e9ges gyermeknek is.\u00a0Egy ampull\u00e1ban 10 gyermek olt\u00e1s\u00e1hoz val\u00f3 vakcina lesz, \u00edgy az olt\u00e1st is ennek megfelel\u0151en \u00fagy kell megszervezni,\u00a0 hogy egy kinyitott\u00a0egy ampull\u00e1ra 10 gyermeket kell szervezni a h\u00e1zi gyermekorvosoknak is.\nK\u00e9t olt\u00e1s 3 hetes k\u00fcl\u00f6nbs\u00e9ggel\nAz els\u0151 sz\u00e1ll\u00edtm\u00e1nyban v\u00e1rhat\u00f3an 138 ezer adag vakcina\u00a0\u00e9rkezik, amelynek a fele - teh\u00e1t 69 ezer adag vakcina \u00a0- olthat\u00f3 el, a m\u00e1sik fel\u00e9t f\u00e9lre kell tenni a m\u00e1sodik olt\u00e1shoz, mert a tov\u00e1bbi gyermekvakcina sz\u00e1ll\u00edtm\u00e1nyok sorsa m\u00e9g bizonytalan. A m\u00e1sodik olt\u00e1s a gyermekekn\u00e9l is az els\u0151 olt\u00e1s ut\u00e1n 3 h\u00e9ttel lesz esed\u00e9kes.\nGyermek regisztr\u00e1l\u00e1sa olt\u00e1sra\nA\u00a0vakcinainfo.gov.hu\u00a0honlap folyamatosan nyitva van az 5-11 \u00e9ves gyermekek regisztr\u00e1l\u00e1s\u00e1hoz. A sz\u00fcl\u0151k a gyermek\u00a0adataival \u00e9s eddig a\u00a0regisztr\u00e1ci\u00f3n\u00e1l m\u00e9g nem haszn\u00e1lt emailc\u00edmmel r\u00f6gz\u00edthetik a gyermeket. \u00a0Egy emailc\u00edmr\u0151l egy gyermeket lehet r\u00f6gz\u00edteni.\u00a0\u00a0K\u00e9rj\u00fck a sz\u00fcl\u0151ket, hogy pontosan adj\u00e1k meg a gyermek adatait \u00e9s az el\u00e9rhet\u0151s\u00e9geket! Csak az \u00f6t\u00f6dik \u00e9let\u00e9vet bet\u00f6lt\u00f6tt gyermek regisztr\u00e1lhat\u00f3 \u00e9rv\u00e9nyesen!\nA regisztr\u00e1ci\u00f3 \u00e9rv\u00e9nyes\u00edt\u00e9se, a megadott adatok hiteless\u00e9g\u00e9nek ellen\u0151rz\u00e9se 1-3 napot vehet ig\u00e9nybe. Az internetes id\u0151pontfoglal\u00f3ban csak az \u00e9rv\u00e9nyesen regisztr\u00e1lt sz\u00fcl\u0151k fognak tudni id\u0151pontot foglalni.\n\n"}]