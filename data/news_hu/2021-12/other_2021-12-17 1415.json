[{"date": "2021-12-17 14:15", "url": "https://koronavirus.gov.hu/cikkek/szijjarto-magyar-gazdasagtortenet-legnagyobb-adocsokkentese-valosul-meg-jovo-ev-elejen", "h1": "Szijj\u00e1rt\u00f3: a magyar gazdas\u00e1gt\u00f6rt\u00e9net legnagyobb ad\u00f3cs\u00f6kkent\u00e9se val\u00f3sul meg j\u00f6v\u0151 \u00e9v elej\u00e9n", "body": "\nA magyar gazdas\u00e1gt\u00f6rt\u00e9net legnagyobb ad\u00f3cs\u00f6kkent\u00e9se val\u00f3sul meg 2022 elej\u00e9n - k\u00f6z\u00f6lte p\u00e9nteken a t\u00e1rca k\u00f6zlem\u00e9nye szerint Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA t\u00e1rcavezet\u0151 a MetMax Europe Zrt. f\u00e9mmegmunk\u00e1l\u00f3 v\u00e1llalat t\u00f6lt\u00e9stavai gy\u00e1r\u00e1nak megnyit\u00f3j\u00e1n arr\u00f3l sz\u00e1molt be, hogy m\u00edg 2010-ben egy k\u00f6zepes m\u00e9ret\u0171 c\u00e9g v\u00e1llalati ad\u00f3terhei 54,5 sz\u00e1zal\u00e9kot tettek ki, a hamarosan \u00e9letbe l\u00e9p\u0151 int\u00e9zked\u00e9sek nyom\u00e1n ezek m\u00e1r 33 sz\u00e1zal\u00e9k alatt lesznek.\n\u00a0\u00a0\u00a0\u00a0Kiemelte, hogy a munk\u00e1ltat\u00f3i ad\u00f3terhek 4 sz\u00e1zal\u00e9kkal cs\u00f6kkennek, a 25 \u00e9v alattiaknak nem kell majd szem\u00e9lyi j\u00f6vedelemad\u00f3t (szja) fizetni\u00fck, illetve k\u00e9tmilli\u00f3, gyermeket nevel\u0151 sz\u00fcl\u0151 visszakapja az id\u00e9n befizetett szja-t.\n\u00a0\u00a0\u00a0\u00a0A MetMax Europe Zrt. nagy nemzetk\u00f6zi v\u00e1llalatok besz\u00e1ll\u00edt\u00f3ja, term\u00e9kei egyebek mellett vas\u00fati fut\u00f3m\u0171- \u00e9s f\u00e9kberendez\u00e9sek, szivatty\u00fak alkatr\u00e9szeik\u00e9nt ker\u00fclnek be\u00e9p\u00edt\u00e9sre. Az \u00e1llam 1,7 milli\u00e1rd forinttal t\u00e1mogatta az 5,1 milli\u00e1rd forintos beruh\u00e1z\u00e1st, amelynek nyom\u00e1n \u00f6tven \u00faj munkahely j\u00f6n l\u00e9tre.\n\u00a0\u00a0\u00a0\u00a0Besz\u00e9d\u00e9ben Szijj\u00e1rt\u00f3 P\u00e9ter al\u00e1h\u00fazta: a magyar gazdas\u00e1g erej\u00e9t mutatja, hogy m\u00e1ra a vid\u00e9ki, k\u00f6zepes m\u00e9ret\u0171, hazai tulajdonban l\u00e9v\u0151 c\u00e9gek k\u00e9pess\u00e9 v\u00e1ltak arra, hogy fejlett technol\u00f3giai sz\u00ednvonalat k\u00e9pvisel\u0151 \u00e1gazatokban is kil\u00e9pjenek a vil\u00e1gpiacra.\n\u00a0\u00a0\u00a0\u00a0Ennek kapcs\u00e1n r\u00e1mutatott, hogy Magyarorsz\u00e1g a tizedik legnyitottabb gazdas\u00e1g a vil\u00e1gon: az export \u00e9s a brutt\u00f3 hazai term\u00e9k (GDP) egym\u00e1shoz viszony\u00edtott ar\u00e1nya 83 sz\u00e1zal\u00e9k. Ez\u00e9rt szerinte k\u00fcl\u00f6n\u00f6sen fontosak a kivitelre termel\u0151 c\u00e9gek a magyar gazdas\u00e1gban.\n\u00a0\u00a0\u00a0\u00a0A miniszter ezt k\u00f6vet\u0151en hangs\u00falyozta, hogy a koronav\u00edrus-j\u00e1rv\u00e1nnyal szemben kiz\u00e1r\u00f3lag az olt\u00e1sok jelentenek v\u00e9delmet, semmilyen lez\u00e1r\u00e1s vagy korl\u00e1toz\u00e1s nem jelent megold\u00e1st. Mint mondta, Magyarorsz\u00e1g vezet\u0151 poz\u00edci\u00f3ban van Eur\u00f3p\u00e1ban a harmadik olt\u00e1st felvettek ar\u00e1ny\u00e1t illet\u0151en, \u00e9s nemr\u00e9g meg\u00e9rkezett az els\u0151, kiskor\u00faak immuniz\u00e1l\u00e1s\u00e1ra szolg\u00e1l\u00f3 vakcinasz\u00e1ll\u00edtm\u00e1ny is.\n\u00a0\u00a0\u00a0\u00a0\"M\u00e9g t\u00f6bb beoltott, m\u00e9g nagyobb biztons\u00e1g\" - fogalmazott. Majd hozz\u00e1tette, hogy a sikeres olt\u00e1si kamp\u00e1ny nyom\u00e1n Magyarorsz\u00e1g a t\u00f6bbi eur\u00f3pai orsz\u00e1gn\u00e1l m\u00e1sf\u00e9l h\u00f3nappal kor\u00e1bban tudta \u00fajranyitni a gazdas\u00e1g\u00e1t, \u00e9s \u00edgy annak teljes\u00edtm\u00e9nye m\u00e1r a ny\u00e1ron el tudta \u00e9rni a j\u00e1rv\u00e1ny el\u0151tti szintet. Szerinte ez a vil\u00e1ggazdas\u00e1g vonatkoz\u00e1s\u00e1ban csak a j\u00f6v\u0151 \u00e9v v\u00e9g\u00e9re fog megval\u00f3sulni.\n\u00a0\u00a0\u00a0\u00a0\"M\u00edg 2008-2009-ben \u00f6t \u00e9v kellett ahhoz, hogy visszatal\u00e1ljon a v\u00e1ls\u00e1g el\u0151tti p\u00e1ly\u00e1j\u00e1ra a gazdas\u00e1g, most el\u00e9g volt m\u00e1sf\u00e9l\" - h\u00fazta al\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0V\u00e9gezet\u00fcl pedig a beruh\u00e1z\u00e1ssal \u00f6sszef\u00fcgg\u00e9sben kiemelte, hogy a magyar f\u00e9mipar teljes\u00edtm\u00e9nye az idei \u00e9v els\u0151 t\u00edz h\u00f3napj\u00e1ban 37 sz\u00e1zal\u00e9kkal n\u0151tt, \u00edgy termel\u00e9si \u00e9rt\u00e9ke megk\u00f6zel\u00edtette a 3000 milli\u00e1rd forintot.\n\nMTI 2021. december 17.\n\n"}]