[{"date": "2021-12-16 15:45", "url": "https://koronavirus.gov.hu/cikkek/nnk-magyarorszagon-vizsgalhatjak-vakcinak-hatasossagat-az-omikronnal-szemben", "h1": "NNK: Magyarorsz\u00e1gon is vizsg\u00e1lhatj\u00e1k a vakcin\u00e1k hat\u00e1soss\u00e1g\u00e1t az omikronnal szemben", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) Nemzeti Biztons\u00e1gi Laborat\u00f3rium\u00e1ban is izol\u00e1lt\u00e1k a koronav\u00edrus omikron vari\u00e1ns\u00e1t, aminek az\u00e9rt van jelent\u0151s\u00e9ge, mert ezzel megny\u00edlt az \u00fat a vakcin\u00e1k hat\u00e1soss\u00e1g\u00e1nak magyarorsz\u00e1gi vizsg\u00e1lat\u00e1ra az \u00faj mut\u00e1nssal szemben - k\u00f6z\u00f6lte az NNK cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9ny szerint mostant\u00f3l a ter\u00fcleti laborok sz\u00e1m\u00e1ra is el\u00e9rhet\u0151v\u00e9 v\u00e1lik a v\u00edrusmut\u00e1ci\u00f3 nem mesters\u00e9ges kontrollja, \u00edgy biztos\u00edtott a v\u00edrusmut\u00e1ci\u00f3 pontosabb azonos\u00edt\u00e1sa.\n\u00a0\u00a0\u00a0\u00a0A v\u00edrusteny\u00e9szetet a magyar vakcina fejleszt\u00e9s\u00e9be \u00e9s a v\u00edrusellenes szerek tesztel\u00e9s\u00e9be is bevonj\u00e1k - f\u0171zt\u00e9k hozz\u00e1.\n\u00a0\u00a0\u00a0\u00a0\"A sikerhez nagym\u00e9rt\u00e9kben hozz\u00e1j\u00e1rult, hogy az NNK partnereivel egy\u00fctt folyamatosan szekven\u00e1lja \u00e9s nyomon k\u00f6veti a Magyarorsz\u00e1gon jelen l\u00e9v\u0151 v\u00edrusvari\u00e1nsokat\" - \u00edrt\u00e1k.\n\u00a0\u00a0\u00a0\u00a0A k\u00f6zlem\u00e9ny szerint a vari\u00e1nsk\u00f6vet\u00e9sb\u0151l sz\u00e1rmaz\u00f3 adatokkal m\u00e1r pontosabban meghat\u00e1rozhat\u00f3, hogy melyik mint\u00e1b\u00f3l kell elv\u00e9gezni a speci\u00e1lis laborat\u00f3riumi h\u00e1tteret \u00e9s szaktud\u00e1st ig\u00e9nyl\u0151 v\u00edrusizol\u00e1l\u00e1st \u00e9s felszapor\u00edt\u00e1st.\n\nMTI 2021. december 16.\n\n"}]