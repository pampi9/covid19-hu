[{"date": "2021-12-10 09:32", "url": "https://koronavirus.gov.hu/cikkek/orban-nincs-mas-orvossag-csak-az-oltas-", "h1": "Orb\u00e1n: nincs m\u00e1s orvoss\u00e1g, csak az olt\u00e1s", "body": "\nA koronav\u00edrus-j\u00e1rv\u00e1ny negyedik hull\u00e1m\u00e1nak cs\u00facs\u00e1n vagyunk, \"s\u0151t tal\u00e1n m\u00e1r lefel\u00e9 is j\u00f6v\u00fcnk\", de csak akkor tudjuk ezt a hull\u00e1mot min\u00e9l el\u0151bb eljuttatni a v\u00e9gpontj\u00e1hoz, \u00e9s lapos\u00edtani a k\u00f6vetkez\u0151 hull\u00e1m \u00edv\u00e9t, ha beoltatjuk magunkat, mert nincs m\u00e1s orvoss\u00e1g, csak az olt\u00e1s - jelentette ki a minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nNincs m\u00e1s orvoss\u00e1g, csak az olt\u00e1s\nA koronav\u00edrus-j\u00e1rv\u00e1ny negyedik hull\u00e1m\u00e1nak a cs\u00facs\u00e1n vagyunk, \"s\u0151t tal\u00e1n m\u00e1r lefel\u00e9 is j\u00f6v\u00fcnk\", de csak akkor tudjuk ezt a hull\u00e1mot min\u00e9l el\u0151bb eljuttatni a v\u00e9gpontj\u00e1hoz, \u00e9s lapos\u00edtani a k\u00f6vetkez\u0151 hull\u00e1m \u00edv\u00e9t, ha beoltatjuk magunkat, mert nincs m\u00e1s orvoss\u00e1g, csak az olt\u00e1s.\n\u00a0\u00a0\u00a0\u00a0Orb\u00e1n Viktor elmondta: cs\u00f6kken\u00e9s tapasztalhat\u00f3 az \u00faj fert\u0151z\u00f6ttek, a k\u00f3rh\u00e1zban kezeltek \u00e9s a g\u00e9pi l\u00e9legeztet\u00e9sre szorul\u00f3k sz\u00e1m\u00e1ban. A j\u00e1rv\u00e1nyban 166-an hunytak el egy nap alatt, \"vesztes\u00e9g minden nap van, de a helyzet \u00f6sszess\u00e9g\u00e9ben javul\".\n\u00a0\u00a0\u00a0\u00a0\"Cs\u00fct\u00f6rt\u00f6k\u00f6n 51 666 olt\u00e1st vettek fel, ebb\u0151l 42 453 harmadik olt\u00e1s, ez kar\u00e1csonykor k\u00fcl\u00f6n\u00f6sen fontos, mert ha nem vagyunk beoltva, kiskar\u00e1csonyunk, ha be vagyunk, nagykar\u00e1csonyunk lesz\" - mondta.\n\u00a0\u00a0\u00a0\u00a0\"Ha \u00fagy akarunk a szentest\u00e9n a csal\u00e1di asztal k\u00f6r\u00fcl \u00fclni, hogy nem f\u00e9l\u00fcnk, hanem \u00fagy \u00e9rezz\u00fck, hogy biztons\u00e1gban vagyunk, akkor a gyerekeknek \u00e9s a sz\u00fcl\u0151knek, meg a nagysz\u00fcl\u0151knek is beoltva kell lenni\u00fck. Egy\u00e9bk\u00e9nt nem lesz sz\u00e9p, emelkedett, l\u00e9lekemel\u0151 nagykar\u00e1csonyunk, hanem marad a f\u00e9lelemben meg\u00e9lt kiskar\u00e1csony\" - fogalmazott.\n\u00a0\u00a0\u00a0\u00a0K\u00f6z\u00f6lte azt is: december 15-\u00e9t\u0151l indul az 5-11 \u00e9ves koroszt\u00e1ly olt\u00e1sa, amire szerd\u00e1t\u00f3l lehet m\u00e1r regisztr\u00e1lni. Hozz\u00e1tette: 69-70 ezer vakcina \u00e9rkezik, kijel\u00f6lt\u00e9k az olt\u00f3pontokat, illetve a gyermek h\u00e1ziorvosokn\u00e1l is meg lehet kapni majd az olt\u00e1st. Meger\u0151s\u00edtette: a vakcina biztons\u00e1gos ennek a koroszt\u00e1lynak is.\n\u00a0\nMinden nyugd\u00edjas biztos lehet a janu\u00e1ri nyugd\u00edjemel\u00e9sben\nOrb\u00e1n Viktor kijelentette, minden nyugd\u00edjas biztos lehet abban, hogy 5 sz\u00e1zal\u00e9kkal emelkedik a nyugd\u00edja janu\u00e1rt\u00f3l, emellett a k\u00f6vetkez\u0151 \u00e9vben teljes eg\u00e9sz\u00e9ben visszaadott tizenharmadik havi nyugd\u00edj \u00e9rt\u00e9ke is 5 sz\u00e1zal\u00e9kkal emelkedik. K\u00f6z\u00f6lte: nyugd\u00edjemel\u00e9sr\u0151l sz\u00f3l\u00f3 rendelet p\u00e9nteken jelenik meg a Magyar K\u00f6zl\u00f6nyben. \"Ha van mib\u0151l adni, az ember sz\u00edvesen ad \u00e9s a gazdas\u00e1g a m\u00f6g\u00f6tt\u00fcnk hagyott \u00e9vben \u00e9s rem\u00e9nyeink szerint az el\u0151tt\u00fcnk \u00e1ll\u00f3 \u00e9vben is j\u00f3l teljes\u00edt majd\" - fogalmazott.\n\u00a0\u00a0\u00a0\u00a0A korm\u00e1nyf\u0151 megjegyezte: a nyugd\u00edjasok minden forintot sz\u00e1mon tartanak, vel\u00fck pontosan kell elsz\u00e1molni, \u00e9s \"az \u00e9lettapasztalatuk szerint j\u00f3l is teszik, ha pontos elsz\u00e1mol\u00e1st k\u00f6vetelnek a korm\u00e1nyt\u00f3l, l\u00e1ttak m\u00e1r olyan korm\u00e1nyokat, amelyek nem adtak, hanem elvettek\".\n\u00a0\nJ\u00f6v\u0151re emelkedik a minim\u00e1lb\u00e9r \u00e9s t\u00f6bb \u00e1gazatban is \u00e9rkezik a b\u00e9remel\u00e9s \nA minisztereln\u00f6k arr\u00f3l, hogy j\u00f6v\u0151re emelkedik a minim\u00e1lb\u00e9r, valamint a kultur\u00e1lis \u00e9s a szoci\u00e1lis \u00e1gazatban dolgoz\u00f3k 20 sz\u00e1zal\u00e9kos, a katonai \u00e9s rendv\u00e9delmi dolgoz\u00f3k, illetve a pedag\u00f3gusok 10 sz\u00e1zal\u00e9kos b\u00e9remel\u00e9st kapnak, azt mondta: ha \u00f6sszess\u00e9g\u00e9ben sikeresen m\u0171k\u00f6dik a gazdas\u00e1g, akkor lehet csak arr\u00f3l besz\u00e9lni, hogy mire ford\u00edts\u00e1k az \u00edgy el\u0151\u00e1llt plusz \u00f6sszeget.\n\u00a0\u00a0\u00a0\u00a0Ugyanakkor arra is figyelmeztetett: mindig t\u00f6bb ig\u00e9ny van, mint amennyi p\u00e9nzt a gazdas\u00e1g meg tud termelni. \"Ha olyan p\u00e9nzt adsz oda, amit nem termelt\u00e9l meg, akkor el\u0151bb-ut\u00f3bb cs\u0151dbe m\u00e9sz\" - jelezte, hozz\u00e1t\u00e9ve, hogy a korm\u00e1ny \u00e9s a p\u00e9nz\u00fcgyminiszter felel\u0151ss\u00e9ge, hogy ez ne k\u00f6vetkezzen be Magyarorsz\u00e1gon.\n\u00a0\nA c\u00e9l egy nagy \u00e9s er\u0151s, bev\u00e1ndorl\u00e1sellenes, csal\u00e1dbar\u00e1t eur\u00f3pai p\u00e1rtsz\u00f6vets\u00e9g l\u00e9trehoz\u00e1sa\nA bev\u00e1ndorl\u00e1s k\u00e9rd\u00e9s\u00e9re \u00e1tt\u00e9rve Orb\u00e1n Viktor egy nagy \u00e9s er\u0151s, bev\u00e1ndorl\u00e1sellenes, csal\u00e1dbar\u00e1t eur\u00f3pai p\u00e1rtsz\u00f6vets\u00e9g l\u00e9trehoz\u00e1s\u00e1t nevezte a legfontosabb hossz\u00fa t\u00e1v\u00fa c\u00e9lnak. A m\u0171sorvezet\u0151 k\u00e9rd\u00e9s\u00e9re, miszerint az Alkotm\u00e1nyb\u00edr\u00f3s\u00e1g hoz egy d\u00f6nt\u00e9st arr\u00f3l, hogy az uni\u00f3 \u00e1ltal meghat\u00e1rozott bev\u00e1ndorl\u00e1si szab\u00e1lyok els\u0151bbs\u00e9get \u00e9lveznek-e a magyarorsz\u00e1gi joggal szemben, Orb\u00e1n Viktor elmondta, sz\u00e1munkra a magyar alkotm\u00e1nyos rend szerint az a m\u00e9rvad\u00f3, amit az Alkotm\u00e1nyb\u00edr\u00f3s\u00e1g mond, hiszen mi a magyar emberek szolg\u00e1lat\u00e1ra \u00e9s a magyar alkotm\u00e1nyra tett\u00fck le az esk\u00fct, nem a br\u00fcsszeli b\u00fcrokrat\u00e1kra, \u00e9s az \"elvont br\u00fcsszeli elgondol\u00e1sokra\" - mondta a korm\u00e1nyf\u0151. Hozz\u00e1tette: egy Br\u00fcsszellel val\u00f3 vita eset\u00e9ben \"v\u00e9gs\u0151 instanciak\u00e9nt\" az Alkotm\u00e1nyb\u00edr\u00f3s\u00e1g jogosult d\u00f6nteni, \u00edgy a korm\u00e1nynak a magyar test\u00fclet d\u00f6nt\u00e9s\u00e9t kell k\u00f6vetnie.\n\n\u00a0\u00a0\u00a0\u00a0M\u00falt heti vars\u00f3i t\u00e1rgyal\u00e1sair\u00f3l sz\u00f3lva elmondta: m\u00e1r hossz\u00fa h\u00f3napok \u00f3ta szervezkednek a bev\u00e1ndorl\u00e1st ellenz\u0151 \u00e9s a csal\u00e1dokat t\u00e1mogat\u00f3 eur\u00f3pai p\u00e1rtok, de egy ilyen egyezked\u00e9sn\u00e9l rengeteg szervezeti k\u00e9rd\u00e9s van, amelyeket l\u00e9p\u00e9sr\u0151l l\u00e9p\u00e9sre kell rendezni. Hozz\u00e1tette: vannak szem\u00e9lyes amb\u00edci\u00f3k, vannak orsz\u00e1gok, ahol egym\u00e1ssal rivaliz\u00e1l\u00f3 p\u00e1rtok is vannak, nekik \"nehezebb bej\u00f6nni egy ilyen nagy egy\u00fcttm\u0171k\u00f6d\u00e9sbe\", de l\u00e9p\u00e9sr\u0151l l\u00e9p\u00e9sre haladnak, \u00e9s a k\u00f6vetkez\u0151 tal\u00e1lkoz\u00f3t Spanyolorsz\u00e1gban tartj\u00e1k j\u00f6v\u0151 \u00e9v elej\u00e9n.\n\u00a0\u00a0\u00a0\u00a0R\u00e1mutatott: jelenleg kisebbs\u00e9gben vannak Eur\u00f3p\u00e1ban, hiszen az Eur\u00f3pai Parlamentben \u00fcl\u0151 p\u00e1rtok t\u00f6bbs\u00e9ge t\u00e1mogatja a bev\u00e1ndorl\u00e1st, \u00e9s nem t\u00e1mogatja a csal\u00e1dokat.\n\u00a0\u00a0\u00a0\u00a0Azt akarjuk, hogy hossz\u00fa t\u00e1von - a k\u00f6vetkez\u0151 \u00e9vtizedekben - legyen v\u00e9gre azon eur\u00f3pai embereknek is d\u00f6nt\u00e9st befoly\u00e1sol\u00f3 erej\u0171 hangjuk, akik - legyenek franci\u00e1k, n\u00e9metek vagy magyarok - nem akarj\u00e1k, hogy Eur\u00f3p\u00e1b\u00f3l bev\u00e1ndorl\u00f3kontinens legyen, a saj\u00e1t haz\u00e1jukat nem akarj\u00e1k \u00e1talak\u00edtani bev\u00e1ndorl\u00f3orsz\u00e1gg\u00e1, viszont szeretn\u00e9k, hogyha t\u00e1mogat\u00e1st kapn\u00e1nak a csal\u00e1dok ahhoz, hogy min\u00e9l t\u00f6bb gyermeket tudjanak felnevelni - jelentette ki.\n\u00a0\u00a0\u00a0\u00a0\"Nem alternat\u00edvak akarunk lenni, hanem gy\u0151ztesek. Mi akarjuk befoly\u00e1solni, s\u0151t mi akarjuk meghat\u00e1rozni, hogy mi legyen Br\u00fcsszel politik\u00e1ja. A c\u00e9lunk az, hogy ez legyen Eur\u00f3p\u00e1ban a legnagyobb politikai er\u0151\" - k\u00f6z\u00f6lte.\n\u00a0\u00a0\u00a0\u00a0Hozz\u00e1tette, a nyugat-eur\u00f3paiak \"belev\u00e1gtak egy nagy k\u00eds\u00e9rletbe\", \u00e9s \u00fagy gondolt\u00e1k, ha \u00f6sszekeverik \"a nagy muszlim t\u00f6megeket a bennsz\u00fcl\u00f6tt kereszt\u00e9nyekkel\", abb\u00f3l egy j\u00f3 dolog fog l\u00e9trej\u00f6nni. Ezzel szemben - folytatta - a magyarok azt gondolj\u00e1k, hogy ilyen k\u00eds\u00e9rletbe belev\u00e1gni \u00e9letvesz\u00e9lyes, mert ha a k\u00eds\u00e9rlet rosszul s\u00fcl el, nem lehet visszacsin\u00e1lni, a nem v\u00e1rt k\u00f6vetkezm\u00e9nyek k\u00f6z\u00f6tt lehetnek terrorcselekm\u00e9nyek, roml\u00f3 k\u00f6zbiztons\u00e1g vagy \"iszonyatos szoci\u00e1lis kiad\u00e1sok\" is.\n\u00a0\u00a0\u00a0\u00a0Kijelentette: a magyar korm\u00e1nynak azt kell mondania Br\u00fcsszelben, hogy meg kell v\u00e1ltoztatni a br\u00fcsszeli bev\u00e1ndorl\u00e1si szab\u00e1lyokat.\n\n\n\u00a0\n\u00a0\n\n"}]