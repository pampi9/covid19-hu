[{"date": "2021-12-01 12:19", "url": "https://koronavirus.gov.hu/cikkek/gyorgy-istvan-tobb-mint-880-ezer-ember-vette-fel-vakcinat-az-oltasi-akcioban", "h1": "Gy\u00f6rgy Istv\u00e1n: t\u00f6bb mint 880 ezer ember vette fel a vakcin\u00e1t az olt\u00e1si akci\u00f3ban", "body": "\nT\u00f6bb mint 880 ezren mentek el oltakozni a koronav\u00edrus ellen orsz\u00e1gszerte a korm\u00e1ny \u00e1ltal a m\u00falt h\u00e9tre meghirdetett, \u00e9s e h\u00e9tre meghosszabb\u00edtott olt\u00e1si akci\u00f3ban - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je Sopronban szerd\u00e1n.\n\n\nGy\u00f6rgy Istv\u00e1n a Soproni Erzs\u00e9bet Oktat\u00f3 K\u00f3rh\u00e1z \u00e9s Rehabilit\u00e1ci\u00f3s Int\u00e9zetben m\u0171k\u00f6d\u0151 olt\u00f3pontot tekintette meg Sz\u00e9les S\u00e1ndor megyei korm\u00e1nymegb\u00edzottal \u00e9s Moln\u00e1r S\u00e1ndorral, az int\u00e9zm\u00e9ny f\u0151igazgat\u00f3j\u00e1val.\n\u00a0\u00a0\u00a0\u00a0Elmondta, az olt\u00e1si akci\u00f3ban 724 ezren vett\u00e9k fel a harmadik, 109 ezren az els\u0151, 52 ezren pedig a m\u00e1sodik olt\u00e1st.\n\u00a0\u00a0\u00a0\u00a0Ezzel 6,1 milli\u00f3 felett van a legal\u00e1bb egyszer oltottak \u00e9s 5,8 milli\u00f3 felett az immuniz\u00e1ltak sz\u00e1ma. T\u00f6bb mint 2,5 milli\u00f3 embert h\u00e1romszor oltottak be - tette hozz\u00e1. A politikus ezt rendk\u00edv\u00fcl jelent\u0151snek nevezte a koronav\u00edrus-j\u00e1rv\u00e1ny elleni v\u00e9dekez\u00e9sben.\n\u00a0\u00a0\u00a0\u00a0Az olt\u00e1si munkacsoport vezet\u0151je r\u00e1mutatott: a nemzetk\u00f6zi p\u00e9ld\u00e1k szerint a vakcina bead\u00e1sa ut\u00e1n 4-6 h\u00f3nappal cs\u00f6kken a szervezet immunv\u00e1lasza, \u00e9s a r\u00e9gebben oltottak is a betegek, a fert\u0151z\u0151k k\u00f6z\u00e9 ker\u00fclhetnek.\n\u00a0\u00a0\u00a0\u00a0Ahhoz, hogy meg lehessen el\u0151zni, hogy n\u00e1luk s\u00falyosabb lefoly\u00e1s\u00fa legyen a betegs\u00e9g, mindenk\u00e9ppen sz\u00fcks\u00e9ges a harmadik olt\u00e1s, hiszen az 90 sz\u00e1zal\u00e9k f\u00f6l\u00e9 emeli a v\u00e9detts\u00e9get - mondta.\n\u00a0\u00a0\u00a0\u00a0Az \u00e1llamtitk\u00e1r felh\u00edvta a figyelmet arra, hogy a h\u00e9ten tov\u00e1bbra is el\u0151zetes regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl lehet olt\u00e1st k\u00e9rni az orsz\u00e1g 101 k\u00f3rh\u00e1z\u00e1ban m\u0171k\u00f6d\u0151 olt\u00f3pontokon, amelyek mindegyik\u00e9n felvehet\u0151 a Pfizer, a Moderna, az AstraZeneca, a Janssen \u00e9s a Sinopharm-vakcina is.\n\u00a0\u00a0\u00a0\u00a0Gy\u00f6rgy Istv\u00e1n k\u00f6z\u00f6lte: az operat\u00edv t\u00f6rzs k\u00e9r\u00e9s\u00e9re az orsz\u00e1gos olt\u00e1si munkacsoport foglalkozik az 5-11 \u00e9ves koroszt\u00e1ly olt\u00e1si strat\u00e9giai terv\u00e9nek kidolgoz\u00e1s\u00e1val, \u00e9s ezzel v\u00e1rhat\u00f3an a j\u00f6v\u0151 h\u00e9t elej\u00e9re k\u00e9sz lesz.\n\u00a0\u00a0\u00a0\u00a0Ezut\u00e1n a korm\u00e1ny meg fogja hozni a sz\u00fcks\u00e9ges int\u00e9zked\u00e9seket. A gyermekeknek sz\u00e1nt vakcina az el\u0151zetes h\u00edrek szerint december 20. k\u00f6r\u00fcl \u00e9rkezik az orsz\u00e1gba - mondta.\n\u00a0\u00a0\u00a0\u00a0Moln\u00e1r S\u00e1ndor, a k\u00f3rh\u00e1z f\u0151igazgat\u00f3ja a helyi adatokr\u00f3l elmondta: az int\u00e9zm\u00e9nyben az olt\u00e1si akci\u00f3ban 7500 harmadik \u00e9s 750 els\u0151 olt\u00e1st adtak be.\n\u00a0\u00a0\u00a0\u00a0Hozz\u00e1tette, \u0151k november elej\u00e9n megemelt\u00e9k az olt\u00e1si id\u0151pontok sz\u00e1m\u00e1t, aminek k\u00f6sz\u00f6nhet\u0151en 6100-an jelentkeztek harmadik \u00e9s 1300-an els\u0151, illetve m\u00e1sodik olt\u00e1sra az akci\u00f3 el\u0151tti hetekben.\n\u00a0\u00a0\u00a0\u00a0Azok, akik tavasszal \u00e9s ny\u00e1ron az int\u00e9zm\u00e9nyben vett\u00e9k fel az els\u0151 k\u00e9t vakcin\u00e1t, javar\u00e9szt m\u00e1r megkapt\u00e1k a harmadikat olt\u00e1st is - mondta.\n\nMTI 2021. december 1.\n\n"}]