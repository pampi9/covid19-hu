[{"date": "2021-12-24 12:44", "url": "https://koronavirus.gov.hu/cikkek/orban-viktor-elore-nem-hatra", "h1": "Orb\u00e1n Viktor: El\u0151re, nem h\u00e1tra", "body": "\nAz a kulcs Magyarorsz\u00e1g j\u00f6v\u0151j\u00e9hez, hogy az emberek elhitt\u00e9k, munk\u00e1val igenis lehet boldogulni. Az elm\u00falt 12 \u00e9v minden egyes korm\u00e1nyzati int\u00e9zked\u00e9se arra ir\u00e1nyult, hogy a magyarok b\u00edzzanak ebben, erre alapozz\u00e1k a j\u00f6v\u0151j\u00fcket, \u00e9s nemzeti konszenzus alakuljon ki a munka fontoss\u00e1g\u00e1t \u00e9s eredm\u00e9nyess\u00e9g\u00e9t illet\u0151en - nyilatkozta Orb\u00e1n Viktor minisztereln\u00f6k a Magyar Nemzetnek. A j\u00e1rv\u00e1nnyal kapcsolatban kifejtette,\u00a0nagy eredm\u00e9ny, hogy a harmadik olt\u00e1st m\u00e1r h\u00e1rommilli\u00f3n\u00e1l is t\u00f6bben vett\u00e9k fel, ezzel a legjobbak k\u00f6z\u00e9 tartozunk Eur\u00f3p\u00e1ban. Ez az els\u0151 \u00e9s a m\u00e1sodik olt\u00e1s eset\u00e9ben is \u00edgy volt.\n\n\u00a0\n\u00a0\u00a0\u00a0\u00a0A p\u00e9nteki lapsz\u00e1mban megjelent interj\u00faban arra a felvet\u00e9sre, hogy tavaly kar\u00e1csonykor m\u00e9g nem volt koronav\u00edrus elleni v\u00e9d\u0151olt\u00e1s, id\u00e9n azonban m\u00e1r van, Orb\u00e1n Viktor \u00fagy reag\u00e1lt: egy \u00e9ve ilyenkor \"\u00e9gett a h\u00e1z, \u00e9s mi egyetlen dolgot tudtunk mondani, azt, hogy senki ne menjen a t\u0171z k\u00f6zel\u00e9be. Akit tudtunk, kihoztunk, de t\u0171zolt\u00f3fecskend\u0151nk nem volt. Id\u00e9n m\u00e1r van ellenszer, az olt\u00e1s, ami v\u00e9delmet ad, de rem\u00e9nyt is, hogy nemcsak v\u00e1rni tudjuk, hogy elm\u00faljon a baj, hanem akt\u00edvan tehet\u00fcnk is saj\u00e1t magunk \u00e9s m\u00e1sok \u00e9rdek\u00e9ben.\"\n\u00a0\u00a0\u00a0\u00a0Ez visszaadja az \u00e9letkedvet, kir\u00e1ngat a depresszi\u00f3b\u00f3l. Ahogy az orsz\u00e1g visszakapta a cselekv\u0151k\u00e9pess\u00e9g\u00e9t, \u00fagy ker\u00fcltek ism\u00e9t a k\u00f6z\u00e9ppontba az embereknek fontos \u00fcgyek, \u00e9s egyre ink\u00e1bb hasonl\u00edtott az \u00e9let a j\u00e1rv\u00e1ny el\u0151ttire - hangoztatta a minisztereln\u00f6k.\n\u00a0\u00a0\u00a0\u00a0Hozz\u00e1tette: ez\u00e9rt az idei \u00e9v sokkal jobb volt, mint a tavalyi, \"\u00fagyhogy ha \u00f6r\u00f6mmel nem is, hiszen nagyon sok honfit\u00e1rsunkat vesztett\u00fck el, de bizakod\u00f3bban v\u00e1rhatjuk\" a k\u00f6vetkez\u0151 esztend\u0151t.\n\u00a0\u00a0\u00a0\u00a0\"Sajnos az olt\u00e1st elutas\u00edt\u00f3k sz\u00e1ma j\u00f3val magasabb ann\u00e1l, mint amiben rem\u00e9nykedtem. Magyarok vagyunk, mindig van egy jobb megold\u00e1sunk, mindig olvasunk vagy hallunk valamit, ami sz\u00e1munkra jobban hangzik az orvosok szavain\u00e1l. Ehhez k\u00e9pest nagy eredm\u00e9ny, hogy a harmadik olt\u00e1st m\u00e1r h\u00e1rommilli\u00f3n\u00e1l is t\u00f6bben vett\u00e9k fel, ezzel a legjobbak k\u00f6z\u00e9 tartozunk Eur\u00f3p\u00e1ban. Ez az els\u0151 \u00e9s a m\u00e1sodik olt\u00e1s eset\u00e9ben is \u00edgy volt\" - mondta a korm\u00e1nyf\u0151.\n\u00a0\u00a0\u00a0\u00a0\"Mi, magyarok mindig j\u00f3l indulunk meg; a t\u00f6r\u00f6k lev\u00e9lt\u00e1rak k\u00f6z\u00e9pkori irataiban le\u00edrj\u00e1k, hogy a magyar csapatok els\u0151 rohama irt\u00f3zatos - de nincs m\u00e1sodik. \u00dagy t\u0171nik, ez a tulajdons\u00e1gunk megmaradt. Ami a Covid el\u0151tti \u00e9let\u00fcnket illeti, a spanyoln\u00e1tha utols\u00f3 hull\u00e1ma idej\u00e9n ugyan\u00edgy k\u00e9telkedtek az emberek, hogy visszat\u00e9r-e majd valamikor a r\u00e9gi \u00e9let\u00fck. Visszat\u00e9rt. A mi\u00e9nk is vissza fog t\u00e9rni\" - jelentette ki.\n\n\u00a0\u00a0\u00a0\u00a0Az eur\u00f3pai uni\u00f3s helyzetr\u0151l sz\u00f3lva Orb\u00e1n Viktor \u00fagy fogalmazott: mindig \"az utols\u00f3, gy\u0151ztes roham el\u0151tt vagyunk a legf\u00e1radtabbak\".\n\u00a0\u00a0\u00a0\u00a0\"Az \u00e9leter\u0151t \u00e9s a frissess\u00e9get a gy\u0151zelem adja vissza az embernek. Ez \u00edgy lesz a magyarok \u00e9s a lengyelek eset\u00e9ben is. Nem szabad feladnunk a k\u00fczdelmet, hi\u00e1ba vagyunk f\u00e1radtak. Br\u00fcsszelben ma azok vannak hatalmon, akik egy n\u00e9met ir\u00e1ny\u00edt\u00e1s\u00fa eur\u00f3pai \u00e1llamot akarnak l\u00e9trehozni, szemben vel\u00fcnk, akik ragaszkodunk a nemzetekb\u0151l \u00e1ll\u00f3 Eur\u00f3pa l\u00e9t\u00e9hez. Emellett az uni\u00f3ban egyre t\u00f6bb poz\u00edci\u00f3t h\u00f3d\u00edtanak meg azok a politikusok, br\u00fcsszeli b\u00fcrokrat\u00e1k, akiknek a fej\u00e9ben \u00e9l egy elk\u00e9pzel\u00e9s az eszm\u00e9nyi vil\u00e1gr\u00f3l, t\u00e1rsadalomr\u00f3l \u00e9s embert\u00edpusr\u00f3l, amelyeket \u00e1lland\u00f3an jav\u00edtan\u00e1nak, fejleszten\u00e9nek\" - mondta.\n\u00a0\u00a0\u00a0\u00a0A minisztereln\u00f6k szerint \"ennek volt az els\u0151 megjelen\u00e9si form\u00e1ja a Homo sovieticus. Mindenkivel el akart\u00e1k feledtetni a krisztusi ember ir\u00e1nti k\u00e9tezer \u00e9ves t\u00f6rekv\u00e9st, a sz\u00fcl\u0151k ir\u00e1nti tisztelet \u00e9s a csal\u00e1d av\u00edtt \u00f3cskas\u00e1gnak sz\u00e1m\u00edtott, a gyerekeket a p\u00e1rt \u00e9s az oszt\u00e1lyharc sz\u00e1m\u00e1ra kellett felnevelni, \u00e9s az \u00e9let csak az anyagi vil\u00e1gban l\u00e9tezhetett, szellem n\u00e9lk\u00fcl.\"\n\u00a0\u00a0\u00a0\u00a0\u00dagy v\u00e9lekedett, hogy mindez nem \u00e1ll messze a br\u00fcsszeli embereszm\u00e9nyt\u0151l. A b\u00fcrokrat\u00e1k \u00e1t akarj\u00e1k alak\u00edtani a t\u00e1rsadalmakat - f\u0171zte hozz\u00e1.\n\u00a0\u00a0\u00a0\u00a0\"\u0150k a migr\u00e1ci\u00f3ban demogr\u00e1fiai ut\u00e1np\u00f3tl\u00e1st l\u00e1tnak, szerint\u00fck az eur\u00f3pai kereszt\u00e9ny gyerekeket remek\u00fcl helyettes\u00edtik a k\u00f6zel-keleti muszlim feln\u0151ttek. A realit\u00e1s azonban az, hogy nem boldog, \u00f6sszevegy\u00fclt \u00e9let j\u00f6n \u00edgy l\u00e9tre, hanem terrorizmus, b\u0171n\u00f6z\u00e9s, munkan\u00e9lk\u00fclis\u00e9g \u00e9s no-go z\u00f3n\u00e1k\" - mondta a korm\u00e1nyf\u0151.\n\u00a0\u00a0\u00a0\u00a0\u00dagy v\u00e9lekedett, hogy ugyanez a helyzet a csal\u00e1ddal: \"sz\u00e1mukra a mi csal\u00e1dfogalmunk elavult \u00e9s elnyom\u00f3, szerint\u00fck az a halad\u00f3 eszm\u00e9ny, ha a gyerek hat h\u00f3napig nadr\u00e1gban j\u00e1r, hat h\u00f3napig pedig szokny\u00e1ban, s olyan embereket vonn\u00e1nak be a nevel\u00e9s\u00fckbe, akiket mi ink\u00e1bb t\u00e1vol tartan\u00e1nk t\u0151l\u00fck.\"\n\u00a0\u00a0\u00a0\u00a0Magyarorsz\u00e1g \u00e9s Lengyelorsz\u00e1g azonban ellenszeg\u00fcl ezeknek az elk\u00e9pzel\u00e9seknek.\n\u00a0\u00a0\u00a0\u00a0\"Nagy rajtunk a felel\u0151ss\u00e9g, mert tudjuk, hogy ez a k\u00e9t orsz\u00e1g ma nemcsak \u00f6nmag\u00e1t k\u00e9pviseli, hanem azokat az eur\u00f3pai milli\u00f3kat is, akik a saj\u00e1t orsz\u00e1gukban a v\u00e9lem\u00e9ny\u00fcket elhallgatni k\u00e9nyszer\u00fclnek\" - jelentette ki Orb\u00e1n Viktor.\n\u00a0\u00a0\u00a0\u00a0Azt mondta, hogy Br\u00fcsszel saj\u00e1t bev\u00e9telei minim\u00e1lisak, \"abb\u00f3l van p\u00e9nze, hogy mi, m\u00e1rmint a tag\u00e1llamok befizet\u00fcnk oda\".\n\u00a0\u00a0\u00a0\u00a0\"Br\u00fcsszel - b\u00e1r hangoztatja - egy pillanatig sem gondolja komolyan, hogy Magyarorsz\u00e1g korrupt lenne. (...) Nem gondolj\u00e1k komolyan, hogy a magyar igazs\u00e1gszolg\u00e1ltat\u00e1ssal b\u00e1rmi baj lenne, hiszen N\u00e9metorsz\u00e1gban az igazs\u00e1g\u00fcgy-miniszter konkr\u00e9t \u00fcgyekben utas\u00edthatja a legf\u0151bb \u00fcgy\u00e9szt. Senki nem gondolja komolyan Br\u00fcsszelben, hogy n\u00e1lunk nincs sajt\u00f3szabads\u00e1g (...)\" - v\u00e9lekedett a minisztereln\u00f6k, hozz\u00e1t\u00e9ve, hogy ezek politikai v\u00e1dak, amelyeknek nincs k\u00f6z\u00fck a val\u00f3s\u00e1ghoz.\n\u00a0\u00a0\u00a0\u00a0Kijelentette: a Magyarorsz\u00e1gnak j\u00e1r\u00f3 p\u00e9nzt \"biztosan meg fogjuk kapni az utols\u00f3 centig, mert Br\u00fcsszelnek itt nincs mozg\u00e1stere\".\n\n\u00a0\u00a0\u00a0\u00a0A n\u00e9pszavaz\u00e1sokra \u00e9s a nemzeti konzult\u00e1ci\u00f3kra utalva azt mondta, hogy nincs m\u00e9g egy olyan orsz\u00e1g az uni\u00f3ban, ahol az alapvet\u0151 korm\u00e1nyzati d\u00f6nt\u00e9sek kialak\u00edt\u00e1sakor sok milli\u00f3 polg\u00e1r v\u00e9lem\u00e9ny\u00e9t annyira figyelembe venn\u00e9k, mint Magyarorsz\u00e1gon.\n\u00a0\u00a0\u00a0\u00a0A korm\u00e1nyf\u0151 h\u00e1rom feladatot nevezett meg 2022-re: a nagy gazdas\u00e1gi int\u00e9zked\u00e9sek v\u00e9grehajt\u00e1s\u00e1t, a v\u00edrussal szembeni tov\u00e1bbi sikeres v\u00e9dekez\u00e9st \u00e9s a gyermekv\u00e9delmi n\u00e9pszavaz\u00e1s lebonyol\u00edt\u00e1s\u00e1t.\n\u00a0\u00a0\u00a0\u00a0Orb\u00e1n Viktor arra buzd\u00edtotta a magyarokat: id\u00e9zz\u00e9k fel, hol tartott az orsz\u00e1g 2010-ben, \"a p\u00e9nz\u00fcgyi cs\u0151d milyen m\u00e9ly bugyraiban\", milyen \"sz\u0171k c\u00e9ljaink lehettek akkor \u00e9s milyen sz\u00e1rnyal\u00f3 terveink lehetnek most\".\n\u00a0\u00a0\u00a0\u00a0\"Szeretn\u00e9nk, ha mindenkiben tudatosulna: Magyarorsz\u00e1g el\u0151re megy, nem h\u00e1tra\" - mondta a minisztereln\u00f6k.\n\n"}]