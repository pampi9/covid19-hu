[{"date": "2021-12-18 10:53", "url": "https://koronavirus.gov.hu/cikkek/itm-mintegy-tizezer-vallalkozast-indithatnak-allami-tamogatassal-tobbsegukben-fiatal-palyazok", "h1": "ITM: mintegy t\u00edzezer v\u00e1llalkoz\u00e1st ind\u00edthatnak \u00e1llami t\u00e1mogat\u00e1ssal a t\u00f6bbs\u00e9g\u00fckben fiatal p\u00e1ly\u00e1z\u00f3k", "body": "\nA fiatalok \u00e9s \u00e1ll\u00e1skeres\u0151k v\u00e1llalkoz\u00f3v\u00e1 v\u00e1l\u00e1s\u00e1t \u00f6szt\u00f6nz\u0151 programban mintegy t\u00edzezren ig\u00e9nyeltek fejenk\u00e9nt 4,5 milli\u00f3 forintos t\u0151ket\u00e1mogat\u00e1st. 9600 p\u00e1ly\u00e1z\u00f3nak m\u00e1r oda\u00edt\u00e9lt\u00e9k a forr\u00e1sokat, k\u00f6zel 34 milli\u00e1rd forintot ki is fizettek - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nA korm\u00e1ny sz\u00e1mos int\u00e9zked\u00e9ssel seg\u00edti a munkaalap\u00fa gazdas\u00e1g meger\u0151s\u00edt\u00e9s\u00e9t, a teljes foglalkoztat\u00e1s el\u00e9r\u00e9s\u00e9t - id\u00e9zte Bod\u00f3 S\u00e1ndort a miniszt\u00e9rium szombati k\u00f6zlem\u00e9nye szerint. T\u00f6bb mint 50 milli\u00e1rd forintb\u00f3l val\u00f3sul meg az \u00c1ll\u00e1skeres\u0151k \u00e9s fiatalok v\u00e1llalkoz\u00f3v\u00e1 v\u00e1l\u00e1s\u00e1nak \u00f6szt\u00f6nz\u00e9se program. A korm\u00e1nyzati kezdem\u00e9nyez\u00e9snek k\u00f6sz\u00f6nhet\u0151en az eredetileg tervezett nyolcezerhez k\u00e9pest 8500 v\u00e1llalkoz\u00e1s j\u00f6tt l\u00e9tre vid\u00e9ken, \u00e9s ezer helyett 1150 K\u00f6z\u00e9p-Magyarorsz\u00e1gon. A t\u00e1mogat\u00e1si keret felhaszn\u00e1l\u00e1s\u00e1val elind\u00edtott v\u00e1llalkoz\u00e1sok t\u00f6bb mint k\u00e9tharmada 30 \u00e9v alattiak sz\u00e1m\u00e1ra jelent tart\u00f3s munkalehet\u0151s\u00e9get, keny\u00e9rkeresetet - \u00edrt\u00e1k. A programra a keleti orsz\u00e1gr\u00e9szb\u0151l, \u00c9szak-Magyarorsz\u00e1gr\u00f3l \u00e9s az alf\u00f6ldi r\u00e9gi\u00f3kb\u00f3l jelentkezett a legt\u00f6bb \u00e9rdekl\u0151d\u0151. A v\u00e1llalkozni sz\u00e1nd\u00e9koz\u00f3k els\u0151 sz\u0171r\u00e9sk\u00e9nt kompetenciam\u00e9r\u00e9sen, majd k\u00e9pz\u00e9seken vettek r\u00e9szt. A friss ismeretek birtok\u00e1ban k\u00e9sz\u00edtett\u00e9k el \u00fczleti terveiket, amelyek kedvez\u0151 elb\u00edr\u00e1l\u00e1sa eset\u00e9n ind\u00edthatt\u00e1k el v\u00e1llalkoz\u00e1sukat - tudatt\u00e1k. A t\u00e1mogat\u00f3i d\u00f6nt\u00e9st k\u00f6vet\u0151en Budapest \u00e9s Pest megye eset\u00e9ben az OFA Nonprofit Kft., m\u00e1sutt a Magyar \u00c1llamkincst\u00e1r el\u0151legk\u00e9nt foly\u00f3s\u00edtotta az ig\u00e9nyelt \u00f6sszeg fel\u00e9t. A teljes t\u0151ket\u00e1mogat\u00e1st t\u00f6bb r\u00e9szletben, a p\u00e1ly\u00e1zati k\u00f6telezetts\u00e9gek teljes\u00edt\u00e9se eset\u00e9n fizetik ki jellemz\u0151en egy-m\u00e1sf\u00e9l \u00e9ven bel\u00fcl - ismertette az ITM. Bod\u00f3 S\u00e1ndor k\u00f6z\u00f6lte: \"a program seg\u00edts\u00e9g\u00e9vel orsz\u00e1gszerte t\u00f6bb ezer fiatal \u00e9s \u00e1ll\u00e1skeres\u0151 tal\u00e1lhatta meg a sz\u00e1m\u00edt\u00e1s\u00e1t \u00f6nfoglalkoztat\u00f3k\u00e9nt. A v\u00e1llalkoz\u00f3kedv \u00f6szt\u00f6nz\u00e9se mellett a korm\u00e1ny k\u00e9pz\u00e9si \u00e9s b\u00e9rt\u00e1mogat\u00e1ssal is megk\u00f6nny\u00edti az elhelyezked\u00e9st. A m\u00e9g mindig el\u00e9rhet\u0151 V\u00e1llalkoz\u00e1sok munkaer\u0151t\u00e1mogat\u00e1sa program m\u00e1r 30 ezer \u00e1ll\u00e1skeres\u0151 munk\u00e1ba \u00e1ll\u00e1s\u00e1hoz j\u00e1rult hozz\u00e1 k\u00f6zel 17 milli\u00e1rd forinttal. A november \u00f3ta p\u00e1ly\u00e1zhat\u00f3 \u00faj elem pedig kifejezetten a szakk\u00e9pzett fiatalok munkatapasztalat-szerz\u00e9s\u00e9t b\u00e1tor\u00edtja, e lehet\u0151s\u00e9ggel \u00e9lve m\u00e1r t\u00f6bb mint 750 f\u0151 ut\u00e1n ig\u00e9nyeltek mintegy 700 milli\u00f3 forintot a munk\u00e1ltat\u00f3k - id\u00e9zte az \u00e1llamtitk\u00e1rt az ITM k\u00f6zlem\u00e9nye.\nMTI 2021. december 18.\n\n"}]