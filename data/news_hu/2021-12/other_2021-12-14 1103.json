[{"date": "2021-12-14 11:03", "url": "https://koronavirus.gov.hu/cikkek/gyermeket-nevelo-szulok-adatai-nelkul-nav-nem-tudja-visszautalni-az-szja-visszateritest", "h1": "A gyermeket nevel\u0151 sz\u00fcl\u0151k adatai n\u00e9lk\u00fcl a NAV nem tudja visszautalni az szja-visszat\u00e9r\u00edt\u00e9st", "body": "\nA gyermeket nevel\u0151 sz\u00fcl\u0151k csak akkor kaphatj\u00e1k meg 2022. febru\u00e1r 15-ig az id\u00e9n befizetett ad\u00f3jukat, ha a Nemzeti Ad\u00f3- \u00e9s V\u00e1mhivatal (NAV) ismeri a kiutal\u00e1shoz sz\u00fcks\u00e9ges adatokat, a sz\u00fcl\u0151 belf\u00f6ldi banksz\u00e1mlasz\u00e1ma vagy postac\u00edme n\u00e9lk\u00fcl teh\u00e1t nem tud utalni az ad\u00f3hivatal - h\u00edvta fel a figyelmet a NAV keddi k\u00f6zlem\u00e9ny\u00e9ben.\n\n\nA gyermeket nevel\u0151 sz\u00fcl\u0151k j\u00f6v\u0151re az id\u00e9n befizetett szem\u00e9lyi j\u00f6vedelemad\u00f3jukat, az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekho) k\u00e9tharmad\u00e1t, a kat\u00e1s t\u00e9teles ad\u00f3 negyed\u00e9t kaphatj\u00e1k vissza, legfeljebb a 2020-as \u00e1tlagj\u00f6vedelem ad\u00f3tartalm\u00e1ig.\n\u00a0\u00a0\u00a0\u00a0Kiemelt\u00e9k, hogy annak a sz\u00fcl\u0151nek, aki csal\u00e1di p\u00f3tl\u00e9kot kap, nincs teend\u0151je. Az \u0151 adatait a csal\u00e1di p\u00f3tl\u00e9kot foly\u00f3s\u00edt\u00f3 szervt\u0151l megkapja a NAV, ez\u00e9rt az ad\u00f3-visszat\u00e9r\u00edt\u00e9st ugyanolyan form\u00e1ban - banksz\u00e1ml\u00e1ra utal\u00e1ssal vagy post\u00e1n - juttatja el a sz\u00fcl\u0151kh\u00f6z, mint a csal\u00e1di p\u00f3tl\u00e9kot.\n\u00a0\u00a0\u00a0\u00a0Ugyanakkor jelezt\u00e9k, azoknak, akik nem kapnak csal\u00e1di p\u00f3tl\u00e9kot, de jogosultak csal\u00e1di kedvezm\u00e9nyre \u00e9s szeretn\u00e9k megkapni 2022. febru\u00e1r 15-\u00e9ig az ad\u00f3-visszat\u00e9rt\u00e9st, ki kell t\u00f6lteni\u00fck a VISSZADO-nyilatkozatot \u00e9s be kell ny\u00fajtaniuk december 31-\u00e9ig a NAV-hoz.\n\u00a0\u00a0\u00a0\u00a0Az Online Nyomtatv\u00e1nykit\u00f6lt\u0151 Alkalmaz\u00e1sban ellen\u0151rizhet\u0151k a NAV \u00e1ltal ismert adatok, \u00e9s itt t\u00f6lthet\u0151 ki legegyszer\u0171bben a VISSZADO-nyilatkozat. Az ad\u00f3hivatal honlapj\u00e1r\u00f3l nyomtathat\u00f3 form\u00e1ban is let\u00f6lthet\u0151 a nyilatkozat.\n\u00a0\u00a0\u00a0\u00a0Ha valaki nem k\u00fcldi be a nyilatkozatot, \u00e9s a NAV az adatok n\u00e9lk\u00fcl nem utalja ki a visszaj\u00e1r\u00f3 \u00f6sszeget, akkor az ut\u00f3lag a 2021-es szja-bevall\u00e1sban ig\u00e9nyelhet\u0151 vissza, ebben az esetben legkor\u00e1bban 2022. m\u00e1rcius 1-t\u0151l juthatnak hozz\u00e1 a sz\u00fcl\u0151k a visszaj\u00e1r\u00f3 \u00f6sszeghez - olvashat\u00f3 a NAV k\u00f6zlem\u00e9ny\u00e9ben.\nA nyilatkozat \u00e9s a kit\u00f6lt\u00e9si \u00fatmutat\u00f3, valamint friss inform\u00e1ci\u00f3k a\u00a0https://www.nav.gov.hu/nav/ado/szja/szja_visszaterites\u00a0c\u00edmen \u00e9rhet\u0151k el.\n\nMTI 2021. december 14.\n\n"}]