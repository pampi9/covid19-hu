[{"date": "2021-12-03 09:36", "url": "https://koronavirus.gov.hu/cikkek/orban-viktor-legnagyobb-ajandek-amit-egymasnak-adhatunk-ha-beoltatjuk-magunkat", "h1": "Orb\u00e1n Viktor: A legnagyobb aj\u00e1nd\u00e9k, amit egym\u00e1snak adhatunk, ha beoltatjuk magunkat!", "body": "\nA k\u00f6vetkez\u0151 m\u00e1sf\u00e9l h\u00f3napban minden telep\u00fcl\u00e9sen lesz olt\u00e1si akci\u00f3nap - jelentette be Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\n\u00a0\nA korm\u00e1nyf\u0151 azt v\u00e1rja ett\u0151l, hogy \"a harmadik olt\u00e1st felvev\u0151k sz\u00e1ma rak\u00e9tasebess\u00e9ggel l\u0151 majd ki\".\n\u00a0\u00a0\u00a0\u00a0A minisztereln\u00f6k elmondta, hogy az elm\u00falt sz\u0171k k\u00e9t h\u00e9tben, cs\u00fct\u00f6rt\u00f6k estig egymilli\u00f3 olt\u00e1st adtak be az olt\u00e1si kamp\u00e1ny sor\u00e1n, ebb\u0151l 800 ezer volt a meger\u0151s\u00edt\u0151, harmadik olt\u00e1s, m\u00edg 115 ezer els\u0151 olt\u00e1s t\u00f6rt\u00e9nt, vagyis ennyien d\u00f6nt\u00f6ttek \u00fagy, hogy eddig \"valamilyen rejt\u00e9lyes okb\u00f3l nem oltatt\u00e1k be magukat, most m\u00e9gis felveszik\".\n\u00a0\u00a0\u00a0\u00a0\u00c9rt\u00e9kel\u00e9se szerint az elm\u00falt k\u00e9t h\u00e9tben Magyarorsz\u00e1gon az emberek biztons\u00e1ga az olt\u00e1soknak k\u00f6sz\u00f6nhet\u0151en jelent\u0151s m\u00e9rt\u00e9kben n\u0151tt.\n\u00a0\nA legnagyobb aj\u00e1nd\u00e9k, amit egym\u00e1snak adhatunk, ha beoltatjuk magunkat!\nA \"harmadik olt\u00e1ssal v\u00e1gtatunk, j\u00f3l \u00e1llunk\", 2,6 milli\u00f3 embert vette fel a meger\u0151s\u00edt\u0151 olt\u00e1st, ami a lakoss\u00e1g 27 sz\u00e1zal\u00e9ka, mik\u00f6zben az uni\u00f3s \u00e1tlag 10 sz\u00e1zal\u00e9k k\u00f6r\u00fcl van - tette hozz\u00e1 Orb\u00e1n Viktor. Hozz\u00e1tette, a legnagyobb aj\u00e1nd\u00e9k, amit id\u00e9n egym\u00e1snak \u00e9s a szeretteinknek adhatunk, az az, hogyha beoltatjuk magunkat.\n\u00a0\u00a0\u00a0\u00a0K\u00f6z\u00f6lte: mivel az els\u0151 \u00e9s m\u00e1sodik olt\u00e1s hat\u00e9konys\u00e1ga hat h\u00f3nap ut\u00e1n cs\u00f6kken, a korm\u00e1ny azt tervezi, hogy mindenkit meg fog keresni szem\u00e9lyesen - e-mailben, sms-ben, lev\u00e9lben is - akinek lej\u00e1r a v\u00e9detts\u00e9gi ideje, \u00e9s megk\u00e9ri \u0151ket, hogy vegy\u00e9k fel a harmadik olt\u00e1st. Eml\u00e9keztetett: a harmadik olt\u00e1ssal a v\u00e9detts\u00e9gi szint ism\u00e9t 90 sz\u00e1zal\u00e9k f\u00f6l\u00e9 emelhet\u0151.\n\u00a0\u00a0\u00a0\u00a0Kijelentette: eddig \"fantasztikusan\" k\u00fczd\u00f6tt mindenki, az orvosok, az \u00e1pol\u00f3n\u0151k, a h\u00e1ziorvosok, a beseg\u00edt\u0151 rend\u0151r\u00f6k, katon\u00e1k \u00e9s a v\u00e9dekez\u00e9st szervez\u0151 \u00e1llamigazgat\u00e1sban dolgoz\u00f3k is. \u00dagy \u00e9rt\u00e9kelt: nagy teher volt rajtuk, de nem roppantak \u00f6ssze, a magyar eg\u00e9szs\u00e9g\u00fcgyi kapacit\u00e1s \"j\u00f3l \u00e1llja a sarat\".\n\u00a0\u00a0\u00a0\u00a0Felh\u00edvta a figyelmet arra: Ausztri\u00e1ban p\u00e9ld\u00e1ul az\u00e9rt kell bez\u00e1rni, mert a v\u00edrusj\u00e1rv\u00e1ny eset\u00e9n az ell\u00e1t\u00e1sba bevonhat\u00f3 \u00e1gyak sz\u00e1ma j\u00f3val kisebb, mint Magyarorsz\u00e1gon.\n\u00a0\u00a0\u00a0\u00a0A pedag\u00f3gusok olt\u00e1s\u00e1val kapcsolatban lesz\u00f6gezte: a sz\u00fcl\u0151k r\u00e9sz\u00e9r\u0151l jogos elv\u00e1r\u00e1s a pedag\u00f3gusok fel\u00e9, hogy tegyenek meg \u0151k is mindent a gyerekek eg\u00e9szs\u00e9ge \u00e9rdek\u00e9ben, vagyis vegy\u00e9k fel az olt\u00e1st. \u00dagy v\u00e9lte: a pedag\u00f3gushi\u00e1ny \"nem kellemes dolog\", de ha a gyerekek komolyan megbetegednek, az m\u00e9g sokkal nagyobb baj. \u00a0\u00a0\u00a0\u00a0\n\u00a0\u00a0\u00a0\u00a0Az omikron v\u00edrusvari\u00e1nsr\u00f3l Orb\u00e1n Viktor azt mondta: a tudom\u00e1nyos k\u00f6z\u00f6ss\u00e9gnek nincs m\u00e9g \u00e1ltal\u00e1nosan elfogadott \u00e1ll\u00e1spontja arr\u00f3l, hogy ez mennyivel vesz\u00e9lyesebb \u00e9s mennyivel terjed gyorsabban, ugyanakkor \u00fagy l\u00e1tja, hogy az els\u0151-k\u00e9t nap ijedts\u00e9ge nagyobb volt, mint amit az \u00faj vari\u00e1ns ereje indokolt. \"De h\u00e1t aki egyszer meg\u00e9gette a sz\u00e1j\u00e1t forr\u00f3 tejjel, az a hideg vizet is f\u00fajva issza. (..) Mi is \u00edgy vagyunk, jobb az \u00f3vatoss\u00e1g\" - jegyezte meg.\n\u00a0\nSenki sem sz\u00f3lhat bele, hogyan nevelj\u00fck a gyermekeinket Magyarorsz\u00e1gon\nA gyermekv\u00e9delmi n\u00e9pszavaz\u00e1sra \u00e1tt\u00e9rve kijelentette: a n\u00e9pszavaz\u00e1s egyszer m\u00e1r bev\u00e1lt, hiszen a bev\u00e1ndorl\u00e1s \u00fcgy\u00e9ben Br\u00fcsszel \"szinte legy\u0171rt benn\u00fcnket\", de a voksol\u00e1ssal poz\u00edci\u00f3inkat meger\u0151s\u00edtett\u00fck. Az akkori n\u00e9pszavaz\u00e1snak k\u00f6sz\u00f6nhet\u0151en sem k\u00f6telez\u0151 kv\u00f3t\u00e1t nem vezettek be, sem migr\u00e1nsbetelep\u00edt\u00e9s nem t\u00f6rt\u00e9nt az\u00f3ta - mutatott r\u00e1.\n\u00a0\u00a0\u00a0\u00a0\"\u00dajra ezt kell tenn\u00fcnk gyerekeink j\u00f6v\u0151je \u00e9rdek\u00e9ben\" - emelte ki, megjegyezve, egy\u00e1ltal\u00e1n nem \u00e9rdekli, mit mondanak Br\u00fcsszelben a gyermekv\u00e9delmi t\u00f6rv\u00e9nyr\u0151l, s azt sem szeretn\u00e9, ha a Velencei Bizotts\u00e1g belesz\u00f3lna abba, a magyarok hogyan nevelj\u00e9k gyerekeiket.\n\u00a0\u00a0\u00a0\u00a0\"Saj\u00e1t esz\u00fcnk ut\u00e1n kell menni\" - jelentette ki, hozz\u00e1t\u00e9ve: \"van Nyugat-Eur\u00f3p\u00e1ban egy \u0151r\u00fclet (...) egy hull\u00e1m, eg\u00e9sz egyszer\u0171en nem tartja tiszteletben a sz\u00fcl\u0151knek azt a jog\u00e1t, hogy a gyermekek emberr\u00e9 nevel\u00e9se, ide\u00e9rtve a szexu\u00e1lis nevel\u00e9s k\u00e9rd\u00e9s\u00e9t is, a sz\u00fcl\u0151k a kiz\u00e1r\u00f3lagos joga\".\u00a0\u00a0\u00a0\u00a0\n\u00a0\u00a0\u00a0\u00a0Orb\u00e1n Viktor hangs\u00falyozta, hogy a korm\u00e1ny egyed\u00fcl nem tudja megv\u00e9deni az \u00e9rdekeit, csak \"ha a magyarok \u00fajra felsorakoznak m\u00f6g\u00f6tte\".\n\u00a0\u00a0\u00a0\u00a0\u00dagy v\u00e9lte: az emberek politikai figyelm\u00e9t lek\u00f6ti a j\u00e1rv\u00e1nnyal \u00e9s az energiav\u00e1ls\u00e1ggal val\u00f3 k\u00fczdelem, de em\u00f6g\u00f6tt zajlik egy m\u00e1sik, \"a hosszabb t\u00e1v\u00fa j\u00f6v\u0151nkr\u0151l sz\u00f3l\u00f3 elkeseredett k\u00fczdelem a gyermekeink lelk\u00e9\u00e9rt, gondolkod\u00e1sm\u00f3dj\u00e1\u00e9rt, vagyis a j\u00f6v\u0151\u00e9rt\".\n\u00a0\u00a0\u00a0\u00a0Kiemelte: Br\u00fcsszel a gyermekv\u00e9delmi t\u00f6rv\u00e9ny \u00fcgy\u00e9ben zsarolja Magyarorsz\u00e1got az uni\u00f3s p\u00e9nzekkel, de ezt a vit\u00e1t meg fogjuk nyerni, a p\u00e9nzek ide fognak \u00e9rkezni, addig is a k\u00f6lts\u00e9gvet\u00e9s megel\u0151legezi \u0151ket, teh\u00e1t a gazdas\u00e1g fejl\u0151d\u00e9s\u00e9ben t\u00f6r\u00e9s nem lesz.\n\u00a0\u00a0\u00a0\u00a0Ez szerinte egy \"idegj\u00e1t\u00e9k is\", a m\u00e1sik oldal fenyeget, t\u00faler\u0151ben van, de\u00a0\u00a0- folytatta - \"ha mi magyarok kitartunk, akkor \u00e9pp \u00fagy, mint a bev\u00e1ndorl\u00e1sban, a gyerekeink nevel\u00e9s\u00e9nek az \u00fcgy\u00e9ben is gy\u0151zni fogunk\".\u00a0\u00a0\u00a0\u00a0\n\u00a0\u00a0\u00a0\u00a0Megjegyezte: ha nem lenne ez az \u00fcgy fontos, akkor Br\u00fcsszel \"nem csin\u00e1lna ekkora balh\u00e9t bel\u0151le\".\u00a0\u00a0\u00a0\u00a0\n\u00a0\u00a0\u00a0\u00a0Orb\u00e1n Viktor azt mondta, Br\u00fcsszel az\u00e9rt akar beavatkozni a j\u00f6v\u0151 \u00e9vi Magyarorsz\u00e1gi v\u00e1laszt\u00e1sokba, hogy a bev\u00e1ndorl\u00e1s, energia\u00e1remel\u00e9s vagy \u00e9ppen a gyermekek nevel\u00e9se \u00fcgy\u00e9ben akad\u00e1lytalanul tudja \u00e9rv\u00e9nyes\u00edteni a sz\u00e1nd\u00e9kait. Br\u00fcsszelben olyan korm\u00e1nyt akarnak Magyarorsz\u00e1gon, amely csak annyit mond, hogy \"jawohl\" - mondta. \u00a0\u00a0\u00a0\u00a0\n\u00a0\nAzt akarjuk, hogy az emberek kevesebbet fizessenek a g\u00e1z\u00e9rt, az \u00e1ram\u00e9rt, a benzin\u00e9rt.\nAz energia\u00e1rak k\u00e9rd\u00e9s\u00e9re \u00e1tt\u00e9rve meger\u0151s\u00edtette: a korm\u00e1ny \u00fagy d\u00f6nt\u00f6tt, hogy 33 ezer kisv\u00e1llalkoz\u00f3nak \u00e9s az \u00f6nkorm\u00e1nyzatoknak is lehet\u0151s\u00e9get ad, hogy bel\u00e9pjenek egy kedvez\u0151bb \u00e1rkateg\u00f3ri\u00e1j\u00fa d\u00edjszab\u00e1sba. Azt, hogy ebbe Budapest \u00e9s H\u00f3dmez\u0151v\u00e1s\u00e1rhely is bel\u00e9pne, \u00fagy komment\u00e1lta: \"amikor egy \u00f6nkorm\u00e1nyzatr\u00f3l gondolkodunk, sosem a vezet\u0151kre kell csak gondolni, hanem az ott \u00e9l\u0151 emberekre. Szerintem a budapestieknek is, meg a h\u00f3dmez\u0151v\u00e1s\u00e1rhelyieknek is az a j\u00f3, ha az emberek kevesebbet fizetnek az \u00e1ram\u00e9rt, meg a g\u00e1z\u00e9rt. (...) \u00d6r\u00fcl\u00fcnk, ha seg\u00edthet\u00fcnk\".\n\u00a0\u00a0\u00a0\u00a0Kit\u00e9rt arra is: az ebb\u0151l fakad\u00f3 k\u00f6lts\u00e9geket els\u0151sorban a nagy nemzetk\u00f6zi c\u00e9geknek kell lenyelnie, de a Magyar Villamos M\u0171veknek is kell majd vesztes\u00e9get elk\u00f6nyvelnie.\n\u00a0\u00a0\u00a0\u00a0A korm\u00e1ny \u00e9s az ellenz\u00e9k vit\u00e1j\u00e1t az energia\u00e1rakr\u00f3l a korm\u00e1nyf\u0151 \u00fagy \u00f6sszegezte: a korm\u00e1nyoldal azt akarja, hogy az emberek kevesebbet fizessenek az \u00e1ram\u00e9rt, a g\u00e1z\u00e9rt \u00e9s a benzin\u00e9rt, a baloldal meg azt, hogy t\u00f6bbet.\n\n"}]