[{"date": "2021-12-11 11:47", "url": "https://koronavirus.gov.hu/cikkek/szijjarto-megkezdodik-kormanyzati-teherszallito-repulogep-kereskedelmi-uzemeltetese", "h1": "Szijj\u00e1rt\u00f3: megkezd\u0151dik a korm\u00e1nyzati tehersz\u00e1ll\u00edt\u00f3 rep\u00fcl\u0151g\u00e9p kereskedelmi \u00fczemeltet\u00e9se", "body": "\nMegkezd\u0151dik a korm\u00e1ny \u00e1ltal a koronav\u00edrus-j\u00e1rv\u00e1ny els\u0151 hull\u00e1m\u00e1t k\u00f6vet\u0151en v\u00e1s\u00e1rolt tehersz\u00e1ll\u00edt\u00f3 rep\u00fcl\u0151g\u00e9p kereskedelmi \u00fczemeltet\u00e9se, ennek keret\u00e9ben a WizzAir hetente h\u00e1romszor fog megfordulni a g\u00e9ppel Magyarorsz\u00e1g \u00e9s K\u00edna k\u00f6z\u00f6tt - jelentette be szombaton Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\nAz Airbus A330-200F t\u00edpus\u00fa g\u00e9p szombat d\u00e9lel\u0151tt kezdte meg kereskedelmi \u00fatj\u00e1t. A k\u00fcl\u00fcgyminiszter ebb\u0151l az alkalomb\u00f3l eml\u00e9keztetett: a pand\u00e9mia kezdet\u00e9n alig lehetett maszkot, l\u00e9legeztet\u0151g\u00e9pet, gumikeszty\u0171t \u00e9s egy\u00e9b, az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket v\u00e1s\u00e1rolni, de ha siker\u00fclt is, akkor j\u00f6tt a k\u00f6vetkez\u0151 k\u00e9rd\u00e9s, hogy azt mivel \u00e9s mikor lehet lesz\u00e1ll\u00edtani.\nEmiatt a korm\u00e1ny megv\u00e1s\u00e1rolta az Airbus A330-200F t\u00edpus\u00fa cargo g\u00e9pet, amely m\u00e1r eddig is hatalmas szolg\u00e1latot tett, ugyanis id\u00e9n mintegy 6,8 milli\u00f3 adag vakcin\u00e1t sz\u00e1ll\u00edtott Budapestre, mindig id\u0151ben - mondta. \"M\u00e1rpedig tudjuk, hogy aki id\u0151t nyer, \u00e9letet nyer\" - tette hozz\u00e1.\n\nKiemelte: m\u00e1r nem kell rendszeresen olt\u00f3anyagokat sz\u00e1ll\u00edtani, \u00edgy jelent\u0151s szabad kapacit\u00e1sa lett a rep\u00fcl\u0151g\u00e9pnek, ez\u00e9rt a h\u00e9ten al\u00e1\u00edrt\u00e1k a szerz\u0151d\u00e9seket a WizzAir kereskedelmi alap\u00fa \u00fczemeltet\u00e9s\u00e9r\u0151l.\n\"M\u00e9g soha nem volt a magyar \u00e1llamnak \u00e1llami tulajdonban l\u00e9v\u0151, magyar fels\u00e9gjelz\u00e9s\u0171, sz\u00e9lest\u00f6rzs\u0171, hatalmas kapacit\u00e1ssal \u00e9s teherb\u00edr\u00f3 k\u00e9pess\u00e9ggel rendelkez\u0151, menetrendszerinti forgalomban r\u00e9szt vev\u0151 tehersz\u00e1ll\u00edt\u00f3 rep\u00fcl\u0151g\u00e9pe, most m\u00e1r ilyen is van\" - hangs\u00falyozta.\nSzijj\u00e1rt\u00f3 P\u00e9ter arr\u00f3l sz\u00e1molt be, hogy a g\u00e9p hetente h\u00e1romszor fog megfordulni Budapest \u00e9s Csengtu k\u00f6z\u00f6tt, amelynek nyom\u00e1n a k\u00e9toldal\u00fa kereskedelmi forgalom tov\u00e1bbi b\u0151v\u00fcl\u00e9se v\u00e1rhat\u00f3.\nR\u00e1mutatott, hogy \u00edgy az \u00e9rintett magyar \u00e9s k\u00ednai c\u00e9geknek m\u00e1r nem kell a nagy nemzetk\u00f6zi sz\u00e1ll\u00edtm\u00e1nyoz\u00e1si v\u00e1llalatokra v\u00e1rniuk.\nVil\u00e1gosan mutatja a keresletet, hogy az \u00faj szerz\u0151d\u00e9sek keret\u00e9ben most el\u0151sz\u00f6r felsz\u00e1ll\u00f3 g\u00e9p nagyj\u00e1b\u00f3l t\u00edz tonna rakom\u00e1nnyal indul K\u00edn\u00e1ba, majd onnan \u00f6tven tonna \u00e1ruval fog visszat\u00e9rni, alapvet\u0151en elektronikai \u00e9s aut\u00f3ipari alkatr\u00e9szekkel - sz\u00f6gezte le a miniszter.\nV\u00e9gezet\u00fcl pedig kijelentette, hogy ez a rugalmas sz\u00e1ll\u00edt\u00e1si lehet\u0151s\u00e9g hatalmas versenyel\u0151nyt jelent majd a magyar v\u00e1llalatok sz\u00e1m\u00e1ra.\n\nMTI\n\n"}]