[{"date": "2021-12-21 14:29", "url": "https://koronavirus.gov.hu/cikkek/orban-folytatodik-az-oltasra-epulo-vedekezes", "h1": "Orb\u00e1n: folytat\u00f3dik az olt\u00e1sra \u00e9p\u00fcl\u0151 v\u00e9dekez\u00e9s", "body": "\nA koronav\u00edrus elleni olt\u00e1sra \u00e9p\u00fcl\u0151 v\u00e9dekez\u00e9st folytatni fogja a korm\u00e1ny az \u00e9v h\u00e1tral\u00e9v\u0151 r\u00e9sz\u00e9ben is. Most a meger\u0151s\u00edt\u0151 olt\u00e1son \u00e9s az 5-11 \u00e9vesek olt\u00e1s\u00e1n van a hangs\u00faly - k\u00f6z\u00f6lte a minisztereln\u00f6k kedden Budapesten, a Karmelita kolostorban az \u00e9v utols\u00f3 Korm\u00e1nyinf\u00f3j\u00e1n.\n\n\n\u00a0\nFolytat\u00f3dik az olt\u00e1sra \u00e9p\u00fcl\u0151 v\u00e9dekez\u00e9s\nA koronav\u00edrus elleni olt\u00e1sra \u00e9p\u00fcl\u0151 v\u00e9dekez\u00e9st folytatni fogja a korm\u00e1ny az \u00e9v h\u00e1tral\u00e9v\u0151 r\u00e9sz\u00e9ben is. Most a meger\u0151s\u00edt\u0151 olt\u00e1son \u00e9s az 5-11 \u00e9vesek olt\u00e1s\u00e1n van a hangs\u00faly - k\u00f6z\u00f6lte a minisztereln\u00f6k kedden Budapesten, a Karmelita kolostorban az \u00e9v utols\u00f3 Korm\u00e1nyinf\u00f3j\u00e1n.\n\u00a0\nOlt\u00e1salap\u00fa a v\u00e9dekez\u00e9s\n\u00a0A korm\u00e1nyf\u0151 \u00fagy \u00e9rt\u00e9kelt: 2021 nagyon neh\u00e9z \u00e9v volt, meggy\u00f6t\u00f6rte az eg\u00e9sz vil\u00e1got \u00e9s Magyarorsz\u00e1got is, a magyarok \u00e9let\u00e9ben az \u00e9v a v\u00edrus elleni v\u00e9dekez\u00e9sr\u0151l \u00e9s a gazdas\u00e1g \u00fajraind\u00edt\u00e1s\u00e1r\u00f3l sz\u00f3lt.\n\u00a0\u00a0\u00a0\u00a0Hozz\u00e1tette: 2021-ben m\u00e1r nem volt eszk\u00f6ztelen a koronav\u00edrus-j\u00e1rv\u00e1ny elleni v\u00e9dekez\u00e9s, mivel a vil\u00e1g tud\u00f3st\u00e1rsadalma kifejlesztette a v\u00edrus elleni olt\u00e1st, ez\u00e9rt \u00e1t lehetett \u00e1llni a kor\u00e1bbi - az elk\u00fcl\u00f6n\u00edt\u00e9sre \u00e9s a karant\u00e9nra \u00e9p\u00fcl\u0151 - v\u00e9dekez\u00e9sr\u0151l az olt\u00e1salap\u00fa v\u00e9dekez\u00e9sre.\n\u00a0\u00a0\u00a0\u00a0Eml\u00e9keztetett, Magyarorsz\u00e1g m\u00e1r 2021 elej\u00e9n \u00fagy l\u00e1tta, hogy ez a j\u00f6v\u0151 \u00fatja, vagyis v\u00e9dekezni csak az olt\u00e1s seg\u00edts\u00e9g\u00e9vel lehet. Minden m\u00e1ssal csak id\u0151t nyerhet\u00fcnk, gy\u0151zni csak az olt\u00e1ssal lehet - fogalmazott Orb\u00e1n Viktor.\n\u00a0\u00a0\u00a0\u00a0Felid\u00e9zve az \u00e9v eleji vit\u00e1kat k\u00f6z\u00f6lte, Magyarorsz\u00e1g \"a sz\u00e9lr\u00f3zsa minden t\u00e1j\u00e1r\u00f3l\" szerzett be vakcin\u00e1kat, amelyek hat\u00e1sos v\u00e9delmet ny\u00fajtottak, \u00e9s Magyarorsz\u00e1g nagy gyorsas\u00e1ggal el\u00e9rte n\u00e9pess\u00e9ge hatvan sz\u00e1zal\u00e9k\u00e1nak, 5,5 milli\u00f3 embernek a beolt\u00e1s\u00e1t.\n\u00a0\u00a0\u00a0\u00a0Hozz\u00e1tette: \"innen azonban az\u00f3ta sem siker\u00fclt nagyon el\u0151re jutnunk\", mintegy 6,2 milli\u00f3an oltatt\u00e1k be magukat. Hi\u00e1ba gy\u0151zk\u00f6dik az embereket, nem nagyon akar az olt\u00e1sok sz\u00e1ma e f\u00f6l\u00e9 menni - mondta.\n\u00a0\u00a0\u00a0\u00a0Orb\u00e1n Viktor egy\u00fctt\u00e9rz\u00e9s\u00e9t fejezte ki azoknak, \"akik csal\u00e1dj\u00e1ban \u00e9letek vesztek el\" \u00e9s azok fel\u00e9 is, akik most is betegeskednek, majd miel\u0151bbi gy\u00f3gyul\u00e1st k\u00edv\u00e1nt nekik.\n\u00a0\nMost a meger\u0151s\u00edt\u0151 olt\u00e1son a hangs\u00faly \n\u00a0\u00a0\u00a0 A korm\u00e1nyf\u0151 a koronav\u00edrus-j\u00e1rv\u00e1ny elleni v\u00e9dekez\u00e9sr\u0151l sz\u00f3lva a nemzetk\u00f6zi sajt\u00f3t\u00e1j\u00e9koztat\u00f3n k\u00f6z\u00f6lte: most a meger\u0151s\u00edt\u0151 olt\u00e1son \u00e9s az 5-11 \u00e9vesek olt\u00e1s\u00e1n van a hangs\u00faly.\n\u00a0\u00a0\u00a0\u00a0Azt mondta, a harmadik olt\u00e1sokat n\u00e9zve ism\u00e9t Magyarorsz\u00e1g a leggyorsabb: Magyarorsz\u00e1gon a n\u00e9pess\u00e9g 32 sz\u00e1zal\u00e9ka kapott ilyen olt\u00e1st, m\u00edg az uni\u00f3s \u00e1tlag 21,5 sz\u00e1zal\u00e9k.\n\u00a0\n\u00dajabb 9,5 milli\u00f3 adag Pfizert rendelt\u00fcnk\nHozz\u00e1tette: folytatni kell a j\u00e1rv\u00e1ny elleni v\u00e9dekez\u00e9st, amely olt\u00e1salap\u00fa marad.\n\u00a0\u00a0\u00a0\u00a0K\u00f6z\u00f6lte: jelenleg csak Pfizer-vakcin\u00e1b\u00f3l 2,4 milli\u00f3n\u00e1l t\u00f6bb adag \u00e1ll rendelkez\u00e9sre, a korm\u00e1ny rendel 2 milli\u00f3, gyerekolt\u00e1sra alkalmas d\u00f3zist is. Mivel a h\u00e9tv\u00e9gi uni\u00f3s cs\u00facson az Eur\u00f3pai Bizotts\u00e1g azt k\u00f6z\u00f6lte, hogy az omikron vari\u00e1nshoz \u00fajfajta vakcin\u00e1ra lesz sz\u00fcks\u00e9g, ebb\u0151l is rendel 9,5 milli\u00f3 adagot a korm\u00e1ny; ezek a j\u00f6v\u0151 \u00e9v m\u00e1sodik fel\u00e9ben \u00e9s 2023-ban \u00e9rkeznek, a sz\u00e1ll\u00edtm\u00e1nyban 1,5 milli\u00f3 adag gyermekek olt\u00e1s\u00e1hoz sz\u00fcks\u00e9ges vakcina lesz. Volt, van \u00e9s lesz elegend\u0151 vakcina Magyarorsz\u00e1gon - hangs\u00falyozta Orb\u00e1n Viktor.\n\u00a0\nSzeretn\u00e9m elker\u00fclni a k\u00f6telez\u0151 olt\u00e1st\n\u00a0\u00a0\u00a0 Orb\u00e1n Viktor - kulcsk\u00e9rd\u00e9snek nevezve a harmadik, meger\u0151s\u00edt\u0151 olt\u00e1st - arr\u00f3l besz\u00e9lt: hogy \"k\u00e9zenfekv\u0151 lenne a k\u00f6telez\u0151 olt\u00e1s elrendel\u00e9se\", mint arr\u00f3l sz\u00f3 van m\u00e1s orsz\u00e1gokban, de a magyar kultur\u00e1lis k\u00f6zeg, n\u00e9pl\u00e9lek ezzel szemben m\u00e9g nagyobb ellen\u00e1ll\u00e1st fejtene ki.\n\u00a0\u00a0\u00a0\u00a0Meggy\u0151z\u00e9ssel k\u00f6nnyebben lehet eljutni az emberek esz\u00e9hez, sz\u00edv\u00e9vel, mint el\u0151\u00edr\u00e1ssal, \u00edgy a korm\u00e1ny minden meg fog tenni a magyarok meggy\u0151z\u00e9se \u00e9rdek\u00e9ben - jelentette ki a minisztereln\u00f6k.\n\u00a0\nHa a helyzet megk\u00edv\u00e1nja, bevezet\u00fcnk korl\u00e1toz\u00e1sokat szilveszterre, de egyel\u0151re \u00fagy l\u00e1tom, javulnak a j\u00e1rv\u00e1nyadatok.\n\u00a0\u00a0\u00a0\u00a0Ugyanakkor azt tervezik, hogy legk\u00e9s\u0151bb janu\u00e1r v\u00e9g\u00e9n harmadik olt\u00e1shoz k\u00f6tik a v\u00e9detts\u00e9gi igazolv\u00e1nyt, teh\u00e1t elvesztik \u00e9rv\u00e9nyess\u00e9g\u00fcket a k\u00e9t olt\u00e1s ut\u00e1n kiadott dokumentumok, ha a m\u00e1sodik olt\u00e1st nem k\u00f6veti harmadik.\n\u00a0\u00a0\u00a0\u00a0Arra a k\u00e9rd\u00e9sre, miszerint a szakembereknek komoly agg\u00e1lyaik voltak a Sinopharm- \u00e9s a Szputnyik vakcina enged\u00e9lyez\u00e9s\u00e9kor, a minisztereln\u00f6k azt mondta, az Eg\u00e9szs\u00e9g\u00fcgyi Vil\u00e1gszervezet j\u00f3v\u00e1hagyta a Sinopharm-vakcin\u00e1t.\n\u00a0\u00a0\u00a0\u00a0A Szputnyik vakcina eset\u00e9ben pedig k\u00e9t k\u00fcl\u00f6nb\u00f6z\u0151 gy\u00e1rban is j\u00e1rtak a magyar szakemberek - tette hozz\u00e1. Szerinte a j\u00f3 gazda gondoss\u00e1g\u00e1val j\u00e1rtak el.\n\u00a0\u00a0\u00a0\u00a0Besz\u00e9lt arr\u00f3l is, hogy Magyarorsz\u00e1g r\u00e9sze az eur\u00f3pai j\u00e1rv\u00e1nyhull\u00e1mnak: ami meg fog t\u00f6rt\u00e9nni az EU-ban, az meg fog t\u00f6rt\u00e9nni Magyarorsz\u00e1gon is.\n\u00a0\u00a0\u00a0\u00a0A j\u00e1rv\u00e1ny elleni v\u00e9dekez\u00e9st \u00fagy \u00e9rt\u00e9kelte: mindent megtettek, amit emberileg lehets\u00e9ges volt.\n\u00a0\u00a0\u00a0\u00a0A koronav\u00edrus-gyorstesztek \u00e1r\u00e1t a minisztereln\u00f6k szerint a versenyhivatalnak kell megvizsg\u00e1lnia, \u00e9s \u0151 sem \u00e9rti, mi\u00e9rt ker\u00fclnek k\u00e9tszer annyiba a tesztek Magyarorsz\u00e1gon, mint Nyugat-Eur\u00f3p\u00e1ban. \"Semmik\u00e9ppen nem fogadhat\u00f3 el a mostani helyzet\" - \u00e9rt\u00e9kelt.\n\u00a0\u00a0\u00a0\u00a0A minisztereln\u00f6k\u00f6t k\u00e9rdezt\u00e9k a j\u00e1rv\u00e1ny elej\u00e9n v\u00e1s\u00e1rolt 16 ezer l\u00e9legeztet\u0151g\u00e9pr\u0151l. Felid\u00e9zte, amikor a \"v\u00edrus fel\u00fct\u00f6tte a fej\u00e9t\", a szakemberek a legrosszabb forgat\u00f3k\u00f6nyvvel sz\u00e1molva 8-10 ezerre becs\u00fclt\u00e9k a sz\u00fcks\u00e9ges l\u00e9legeztet\u0151g\u00e9pek sz\u00e1m\u00e1t, ez\u00e9rt a korm\u00e1ny a teljes biztons\u00e1gra t\u00f6rekedve \u00fagy d\u00f6nt\u00f6tt, amilyen gyorsan csak lehet, beszerez 15-16 ezer l\u00e9legeztet\u0151g\u00e9pet.\n\u00a0\u00a0\u00a0\u00a0\"Mert az emberek eg\u00e9szs\u00e9g\u00e9vel, k\u00fcl\u00f6n\u00f6sen az \u00e9let\u00e9vel nem lehet j\u00e1tszani, \u00e9s ink\u00e1bb f\u00f6l\u00fcl kell tervezni a beszerz\u00e9seket, sohasem alul\" - tette hozz\u00e1.\n\u00a0\u00a0\u00a0\u00a0A k\u00e9rd\u00e9sre, hogy mennyit \"bukott\" a korm\u00e1ny a beszerz\u00e9seken, \u00fagy felelt: \"mi azt gondoljuk, hogy sok sz\u00e1z \u00e9letet nyert\u00fcnk\".\n\u00a0\nSikeresen \u00fajraind\u00edtottuk a gazdas\u00e1got\nKijelentette: a v\u00e9dekez\u00e9s \u00e9s a gazdas\u00e1g \u00fajraind\u00edt\u00e1s\u00e1n\u00e1l is a t\u00f6bb mint 2 milli\u00f3 ember r\u00e9szv\u00e9tel\u00e9vel zajl\u00f3 nemzeti konzult\u00e1ci\u00f3k eredm\u00e9ny\u00e9t vette alapul a korm\u00e1ny.\n\u00a0\u00a0\u00a0\u00a0A minisztereln\u00f6k besz\u00e1molt arr\u00f3l, hogy beruh\u00e1z\u00e1st\u00e1mogat\u00e1sra 1700 milli\u00e1rd forintot ford\u00edtott a korm\u00e1ny, amit a mag\u00e1nszektor 1435 szerepl\u0151je kapott. Ennek eredm\u00e9nye, hogy a foglalkoztat\u00e1s csaknem 4,7 milli\u00f3s, m\u00edg a munkan\u00e9lk\u00fclis\u00e9g 3,9 sz\u00e1zal\u00e9kos, szemben a 6,7 sz\u00e1zal\u00e9kos uni\u00f3s \u00e1tlaggal. Ugyancsak ennek k\u00f6sz\u00f6nhet\u0151 a 6 sz\u00e1zal\u00e9k feletti gazdas\u00e1gi n\u00f6veked\u00e9s, ami j\u00f6v\u0151re is v\u00e1rhat\u00f3an 4 \u00e9s 5 sz\u00e1zal\u00e9k k\u00f6z\u00f6tt lesz.\n\u00a0\nA gazdas\u00e1g\u00e9l\u00e9nk\u00edt\u00e9s, a v\u00e9dekez\u00e9s \u00e9s a gyermekv\u00e9delem 2022 h\u00e1rom legfontosabb t\u00e9m\u00e1ja\n\u00a0\u00a0\u00a0\u00a0A minisztereln\u00f6k a gazdas\u00e1g\u00e9l\u00e9nk\u00edt\u00e9st, a koronav\u00edrus-j\u00e1rv\u00e1ny elleni v\u00e9dekez\u00e9st \u00e9s a gyermekv\u00e9delmi n\u00e9pszavaz\u00e1st nevezte meg a 2022-es \u00e9v h\u00e1rom legfontosabb t\u00e9m\u00e1j\u00e1nak.\n\u00a0\u00a0\u00a0\u00a0Megjegyezte, kor\u00e1bban nem ismert gazdas\u00e1gpolitikai int\u00e9zked\u00e9seket, \"komoly k\u00eds\u00e9rleteket\" is tesz a korm\u00e1ny, ilyen a 25 \u00e9v alattiak szja-mentess\u00e9ge.\n\n\u00a0\u00a0\u00a0\u00a0A gyermekv\u00e9delmi n\u00e9pszavaz\u00e1s kapcs\u00e1n a minisztereln\u00f6k elmondta, vita van arr\u00f3l, hogy gyermekeink nevel\u00e9se kinek az ir\u00e1ny\u00edt\u00e1sa, fel\u00fcgyelete \u00e9s enged\u00e9lye alatt t\u00f6rt\u00e9njen, mihez van a sz\u00fcl\u0151knek kiz\u00e1r\u00f3lagos joga. Mi az uni\u00f3s megk\u00f6zel\u00edt\u00e9st e tekintetben elutas\u00edtjuk - jelentette ki, jelezve, hogy a bev\u00e1ndorl\u00e1s t\u00e9m\u00e1j\u00e1hoz hasonl\u00f3an ez \u00fcgyben is n\u00e9pszavaz\u00e1son nyilv\u00e1n\u00edthatj\u00e1k ki v\u00e9lem\u00e9ny\u00fcket a magyarok, ami szerinte m\u00e9lt\u00e1nyl\u00e1st \u00e9rdeml\u0151 demokratikus l\u00e9p\u00e9s.\n\u00a0\nNov\u00e1k Katalin lesz az \u00e1llamf\u0151-jel\u00f6lt\n\u00a0\u00a0\u00a0\u00a0\u00a0A korm\u00e1nyf\u0151 arr\u00f3l is besz\u00e1molt, hogy Nov\u00e1k Katalin jelenlegi csal\u00e1dok\u00e9rt felel\u0151s t\u00e1rca n\u00e9lk\u00fcli minisztert jel\u00f6li k\u00f6zt\u00e1rsas\u00e1gi eln\u00f6knek a Fidesz.\n\u00a0\u00a0\u00a0\u00a0\u00c1der J\u00e1nos jelenlegi k\u00f6zt\u00e1rsas\u00e1gi eln\u00f6k m\u00e1sodik \u00e1llamf\u0151i mand\u00e1tuma 2022. m\u00e1jus 10-\u00e9n j\u00e1r le. Az alapt\u00f6rv\u00e9ny \u00e9rtelm\u00e9ben m\u00e1sodszor nem v\u00e1laszthat\u00f3 \u00fajra.\n\u00a0\u00a0\u00a0\u00a0A minisztereln\u00f6k sajn\u00e1lat\u00e1t fejezte ki, hogy a magyar alkotm\u00e1nyos rend csak k\u00e9t hivatali ciklust enged az \u00e1llamf\u0151nek, majd arr\u00f3l besz\u00e9lt: negyven orsz\u00e1ggy\u0171l\u00e9si k\u00e9pvisel\u0151nek kell aj\u00e1nl\u00e1st tennie az \u00faj \u00e1llamf\u0151 szem\u00e9ly\u00e9re. A Fidesz p\u00e1rteln\u00f6ks\u00e9ge a k\u00e9rd\u00e9st megvitatta, \u00e9s javaslat\u00e1t hivatalosan m\u00e1r meg is tette - k\u00f6z\u00f6lte Orb\u00e1n Viktor.\n\u00a0\u00a0\u00a0\u00a0Azt is ismertette, hogy a csal\u00e1dok\u00e9rt felel\u0151s t\u00e1rca n\u00e9lk\u00fcli miniszteri posztot v\u00e1rhat\u00f3an janu\u00e1r 1-j\u00e9t\u0151l \u00faj szem\u00e9ly t\u00f6lti be.\n\u00a0\u00a0\u00a0\u00a0Azt mondta, a Fidesz eln\u00f6ks\u00e9gi \u00fcl\u00e9s\u00e9n t\u00f6bb jel\u00f6lt k\u00f6z\u00fcl, alapos t\u00e1rgyal\u00e1s ut\u00e1n d\u00f6nt\u00f6ttek Nov\u00e1k Katalin mellett. Arra a felvet\u00e9sre, hogyan tudja a csal\u00e1d\u00fcgyi miniszter fideszes politikusk\u00e9nt a nemzet egys\u00e9g\u00e9t megjelen\u00edteni, Orb\u00e1n Viktor k\u00f6z\u00f6lte, \u00c1der J\u00e1nos kiv\u00e1l\u00f3 eln\u00f6ke Magyarorsz\u00e1gnak, \"m\u00e1rpedig n\u00e1la beljebb aligha lehetett volna b\u00e1rki is a Fideszben\". Ha ez G\u00f6ncz \u00c1rp\u00e1dnak \u00e9s \u00c1der J\u00e1nosnak is siker\u00fclhetett, mi\u00e9rt ne siker\u00fclne Nov\u00e1k Katalinnak is? - mondta.\n\u00a0\nMagyarorsz\u00e1g nem fogja megv\u00e1ltoztatni a hat\u00e1rv\u00e9delem rendj\u00e9t\nMagyarorsz\u00e1g nem fogja megv\u00e1ltoztatni a hat\u00e1rv\u00e9delem rendj\u00e9t \u00e9s nem fog beengedni senkit - t\u00e9rt \u00e1t egy m\u00e1sik t\u00e9m\u00e1ra a korm\u00e1nyf\u0151.\n\u00a0\u00a0\u00a0\u00a0Orb\u00e1n Viktor eml\u00e9keztetett arra, hogy a magyar Alkotm\u00e1nyb\u00edr\u00f3s\u00e1g (Ab) teljesen vil\u00e1goss\u00e1 tette: mindegy, hogy mit d\u00f6nt\u00f6tt az Eur\u00f3pai B\u00edr\u00f3s\u00e1g, Magyarorsz\u00e1gnak meg kell v\u00e9denie a hat\u00e1rait.\n\u00a0\u00a0\u00a0\u00a0Elmondta, a d\u00f6nt\u00e9s ut\u00e1n a korm\u00e1ny megvizsg\u00e1lta a lehet\u0151s\u00e9geit \u00e9s \u00fagy d\u00f6nt\u00f6tt, \"semmit sem fogunk tenni annak \u00e9rdek\u00e9ben, hogy megv\u00e1ltozzon a hat\u00e1rv\u00e9delem rendje, vagyis fenntartjuk pontosan azt a rendet, amit eddig is m\u0171k\u00f6dtett\u00fcnk, akkor is, ha az Eur\u00f3pai B\u00edr\u00f3s\u00e1g arra sz\u00f3l\u00edtott fel benn\u00fcnket, hogy v\u00e1ltoztassuk meg. Nem fogjuk megv\u00e1ltoztatni \u00e9s nem fogunk beengedni senkit\".\n\u00a0\u00a0\u00a0\u00a0Elmondta, b\u00e1r csak Lengyelorsz\u00e1gon verik el a port, de Eur\u00f3p\u00e1ban nyolc olyan orsz\u00e1g van, amely azt mondta, a nemzeti jog alkotm\u00e1nyos szab\u00e1lyoz\u00e1s eset\u00e9n els\u0151bbs\u00e9get \u00e9lvez az uni\u00f3s joggal szemben.\n\u00a0\u00a0\u00a0\u00a0Kit\u00e9rt arra is, hogy az Ab \u00e1ll\u00e1sfoglal\u00e1sa \"egy k\u00fcl\u00f6nlegesen sz\u00ednvonalas \u00faj\u00edt\u00e1st is tartalmaz\", mert az egy\u00e9ni jogb\u00f3l \u00e1tvitte az emberi m\u00e9lt\u00f3s\u00e1g k\u00e9rd\u00e9s\u00e9t az individuumot k\u00f6r\u00fclvev\u0151 kultur\u00e1lis k\u00f6zeg ter\u00fclet\u00e9re. Nemcsak a szabads\u00e1g absztrakt fogalma \u00e1ll v\u00e9delem alatt, hanem az emberi m\u00e9lt\u00f3s\u00e1gba az is bele\u00e9rtend\u0151, hogy az egy\u00e9n, ahol \u00e9l, ott egy kultur\u00e1lis k\u00f6zeg veszi k\u00f6r\u00fcl \u00e9s ennek a megv\u00e1ltoztat\u00e1s\u00e1hoz senkinek sincs joga - magyar\u00e1zta.\n\u00a0\u00a0\u00a0\u00a0Az Ab d\u00f6nt\u00e9s\u00e9t a korm\u00e1nyf\u0151 \u00fagy \u00e9rt\u00e9kelte: \"a bennsz\u00fcl\u00f6tteket, a bennsz\u00fcl\u00f6ttek kultur\u00e1lis sz\u00f6vet\u00e9t alapjogi v\u00e9delemben r\u00e9szes\u00edtette Magyarorsz\u00e1gon az Alkotm\u00e1nyb\u00edr\u00f3s\u00e1g\".\u00a0\u00a0\u00a0\u00a0\n\u00a0\u00a0\u00a0\u00a0A bev\u00e1ndorl\u00e1sr\u00f3l sz\u00f3lva azt mondta, a f\u00f6ldk\u00f6zi-tengeri \u00e9s a balk\u00e1ni \u00fatvonal mell\u00e9 most egy harmadik \"frontvonal\" is megny\u00edlt Belorusszia ir\u00e1ny\u00e1b\u00f3l a balk\u00e1ni \u00e1llamok \u00e9s Lengyelorsz\u00e1g fel\u00e9.\n\u00a0\u00a0\u00a0\u00a0Szerinte egyre t\u00f6bb orsz\u00e1g von\u00f3dik bele a konfliktusba nem ideol\u00f3giai, hanem gyakorlati szinten, mert a hat\u00e1raikn\u00e1l is megjelenik a probl\u00e9ma.\n\u00a0\u00a0\u00a0\u00a0K\u00f6z\u00f6lte, Magyarorsz\u00e1g \u00e1ll\u00e1spontja egy\u00e9rtelm\u0171 \u00e9s egyre t\u00f6bben vannak Eur\u00f3p\u00e1ban, akik azt mondj\u00e1k: a migr\u00e1nsokt\u00f3l \u00e9rkezett mened\u00e9kk\u00e9relmeket nem azt adott orsz\u00e1g ter\u00fclet\u00e9n, hanem a schengeni ter\u00fcleten k\u00edv\u00fcl kell beny\u00fajtani \u00e9s az elj\u00e1r\u00e1sokat ott kell lefolytatni - magyar\u00e1zta.\n\u00a0\u00a0\u00a0\u00a0Orb\u00e1n Viktor besz\u00e9lt arr\u00f3l is: vita van arr\u00f3l is, hogy ha ker\u00edt\u00e9ssel v\u00e9dik a hat\u00e1rokat, akkor annak k\u00f6lts\u00e9g\u00e9b\u0151l hajland\u00f3-e valamit v\u00e1llalni az EU.\n\u00a0\u00a0\u00a0\u00a0Szerinte \"szenvednek a bizotts\u00e1g munkat\u00e1rsai\", mindent megtesznek, hogy az Angela Merkelt\u0151l \u00f6r\u00f6k\u00f6lt doktr\u00edn\u00e1t meg\u0151rizz\u00e9k \u00e9s ne fizessenek a ker\u00edt\u00e9s\u00e9rt, ellenben minden m\u00e1st finansz\u00edrozn\u00e1nak, p\u00e9ld\u00e1ul k\u00fcty\u00fcket.\n\u00a0\u00a0\u00a0\u00a0A korm\u00e1nyf\u0151 szerint meg kell sz\u0171nnie az \u00e9szszer\u0171tlen k\u00fcl\u00f6nbs\u00e9gt\u00e9telnek \u00e9s vil\u00e1goss\u00e1 kell tenni, hogy akik v\u00e9dik Eur\u00f3pa belsej\u00e9t \u00e9s ez p\u00e9nz\u00fcgyi terhet jelent sz\u00e1mukra, a terheiket \u00e1tv\u00e1llalja Br\u00fcsszel. Elmondta: a ker\u00edt\u00e9s\u00e9p\u00edt\u00e9s k\u00f6lts\u00e9g\u00e9t eg\u00e9sz\u00e9ben vagy r\u00e9szben \u00e1t kell v\u00e1llalnia Br\u00fcsszelnek, amelynek a fenntart\u00e1si k\u00f6lts\u00e9gek fel\u00e9t is \u00e1llnia kell.\n\u00a0\u00a0\u00a0\u00a0\u00dagy \u00f6sszegzett, sz\u00e1nd\u00e9kaik - a v\u00e1laszt\u00e1sokat is ide\u00e9rtve - vil\u00e1gosak: Magyarorsz\u00e1g el\u0151re megy, nem h\u00e1tra. \u00a0\u00a0\u00a0\u00a0\n\u00a0\nId\u00e9n m\u00e1r sz\u00e1zezer hat\u00e1r\u00e1tl\u00e9p\u00e9si k\u00eds\u00e9rlet t\u00f6rt\u00e9nt\nK\u00e9rdezt\u00e9k arr\u00f3l, mi\u00e9rt k\u00fcl\u00f6nb\u00f6z\u0151ek a magyar korm\u00e1ny \u00e9s a Frontex sz\u00e1mai a migr\u00e1ci\u00f3val kapcsolatban. A korm\u00e1nyf\u0151 k\u00f6z\u00f6lte, Magyarorsz\u00e1g a hat\u00e1r\u00e1tl\u00e9p\u00e9si k\u00eds\u00e9rleteket sz\u00e1molja, ebb\u0151l volt m\u00e1r id\u00e9n sz\u00e1zezer.\n\u00a0\u00a0\u00a0\u00a0Arra a k\u00e9rd\u00e9sre, ha napi b\u00edrs\u00e1got vetn\u00e9nek ki Magyarorsz\u00e1gra, hajland\u00f3 lenne b\u00e1rmilyen kompromisszumra, Orb\u00e1n Viktor azt mondta, a hat\u00e1lyban l\u00e9v\u0151 uni\u00f3s jogrendet 2015, a t\u00f6meges migr\u00e1ci\u00f3 el\u0151tt \u00edrt\u00e1k, nem a jelenlegi helyzetre.\n\u00a0\u00a0\u00a0\u00a0Magyarorsz\u00e1g ennek az \u00e1ldozata: a b\u00e9keid\u0151ben hozott jogrend alapj\u00e1n el\u00edt\u00e9lt\u00e9k, ak\u00e1r meg is b\u00fcntethetik p\u00e9nz\u00fcgyileg, mik\u00f6zben m\u00e1r az a mindenki \u00e1ltal elfogadott realit\u00e1s, hogy nem lehet beengedni a migr\u00e1nsokat - mondta.\n\u00a0\u00a0\u00a0\u00a0Szerinte ezt az ellentmond\u00e1st \u00fagy lehet feloldani, ha megv\u00e1ltoztatj\u00e1k \u00e9s a val\u00f3s\u00e1ghoz igaz\u00edtj\u00e1k az eur\u00f3pai migr\u00e1ci\u00f3s szab\u00e1lyokat. A korm\u00e1nyf\u0151 k\u00f6z\u00f6lte, az Eur\u00f3pai Tan\u00e1cs n\u00e9h\u00e1ny h\u00f3nappal ezel\u0151tt felk\u00e9rte az Eur\u00f3pai Bizotts\u00e1got a \"b\u00e9keid\u0151ben sz\u00fcletett jogrend\" megv\u00e1ltoztat\u00e1s\u00e1ra.\n\u00a0\u00a0\u00a0\u00a0Rem\u00e9ny\u00e9t fejezte ki azir\u00e1nt, hogy lesz annyi bel\u00e1t\u00e1s az Eur\u00f3pai Uni\u00f3ban, hogy a k\u00f6ztes id\u0151ben nem szab ki b\u00edrs\u00e1got Magyarorsz\u00e1gra.\n\u00a0\u00a0\u00a0\u00a0Magyarorsz\u00e1g nemcsak saj\u00e1t ter\u00fclet\u00e9t, hanem Eur\u00f3p\u00e1t v\u00e9di. Ez egy\u00e9bk\u00e9nt t\u00f6rt\u00e9nelmi k\u00fcldet\u00e9se a magyaroknak - jegyezte meg.\n\u00a0\u00a0\u00a0\u00a0Hangot adott azon megl\u00e1t\u00e1s\u00e1nak, miszerint az Eur\u00f3pai Uni\u00f3 mainstream filoz\u00f3fiai alapon, a l\u00e9tez\u0151 vil\u00e1g legjobbik\u00e1t t\u00e9telezve szeml\u00e9li a migr\u00e1ci\u00f3t.\n\u00a0\u00a0\u00a0\u00a0Magyarorsz\u00e1g vele szemben a realit\u00e1s talaj\u00e1n, a frontvonalon \u00e1ll, \u00e9s nem tud filozof\u00e1lni, mert meg kell v\u00e9denie a hat\u00e1rokat - mondta.\n\u00a0\nOrb\u00e1n Viktor a nukle\u00e1ris energia z\u00f6ldenergiak\u00e9nti besorol\u00e1s\u00e1t v\u00e1rja az Eur\u00f3pai Bizotts\u00e1gt\u00f3l\nA minisztereln\u00f6k k\u00f6z\u00f6lte: az Eur\u00f3pai Tan\u00e1cs cs\u00fct\u00f6rt\u00f6ki \u00fcl\u00e9s\u00e9n a r\u00e9sztvev\u0151k az \u00e9jszak\u00e1ba ny\u00fal\u00f3 vit\u00e1n az energia\u00e1rakr\u00f3l nem tudtak megegyezni. Ugyanakkor azt v\u00e1rja, hogy az ottani vita sor\u00e1n is nyilv\u00e1nval\u00f3v\u00e1 v\u00e1lt els\u00f6pr\u0151 t\u00f6bbs\u00e9g v\u00e9lem\u00e9ny\u00e9nek megfelel\u0151 bizotts\u00e1gi el\u0151terjeszt\u00e9s ker\u00fcl nyilv\u00e1noss\u00e1gra m\u00e9g az \u00e9v v\u00e9g\u00e9ig.\n\u00a0\u00a0\u00a0\u00a0Orb\u00e1n Viktor \u00fagy fogalmazott: \"az atomenergi\u00e1t ellenz\u0151k nincsenek annyian, hogy blokkol\u00f3 kisebbs\u00e9get tudn\u00e1nak l\u00e9trehozni\". A korm\u00e1nyf\u0151 ez\u00e9rt azt v\u00e1rja, hogy m\u00e9g az \u00e9v v\u00e9g\u00e9ig egy\u00e9rtelm\u0171 eur\u00f3pai \u00e1ll\u00e1spont sz\u00fcletik arr\u00f3l a bizotts\u00e1g r\u00e9sz\u00e9r\u0151l, hogy a nukle\u00e1ris energia n\u00e9lk\u00fcl a kl\u00edmav\u00e9delem nem val\u00f3s\u00edthat\u00f3 meg. Ez\u00e9rt a nukle\u00e1ris energi\u00e1t a fenntarthat\u00f3, z\u00f6ldenergi\u00e1k k\u00f6z\u00e9 sorolj\u00e1k, valamint, hogy a bizotts\u00e1g kimondja azt is, hogy a g\u00e1zb\u00f3l nyert energia \u00e1tmenetileg fenntarthat\u00f3nak fogadhat\u00f3 el.\n\u00a0\u00a0\u00a0\u00a0Ezzel v\u00e9gre megt\u00f6rt\u00e9nhetnek azok a fejleszt\u00e9sek Eur\u00f3pa-szerte, amelyek nagy l\u00f6k\u00e9st adhatnak a nukle\u00e1ris ipar fejl\u0151d\u00e9s\u00e9nek. A bankok ugyanis -\u00a0\u00a0miut\u00e1n nincs fenntarthat\u00f3 besorol\u00e1sa ezeknek a technol\u00f3gi\u00e1knak -, ma vagy nem adnak hitelt az ilyen beruh\u00e1z\u00e1sokra, vagy csak er\u0151teljes kamatfel\u00e1rral. Ezzel Eur\u00f3pa energiaell\u00e1t\u00e1s\u00e1t \"hosszabb t\u00e1von is biztons\u00e1gba helyezhetj\u00fck\" - tette hozz\u00e1.\n\u00a0\u00a0\u00a0\u00a0\u00a0\u00a0Kit\u00e9rt arra: a magyarorsz\u00e1gi rezsics\u00f6kkent\u00e9s sok vit\u00e1t v\u00e1ltott ki, de most, amikor az \u00e1rak \"elrep\u00fcltek az \u00e9gbe\", megmutatja \"el\u0151ny\u00f6s arc\u00e1t\". Nyugat-Eur\u00f3p\u00e1ban ugyanis k\u00e9tszeres\u00e9re, h\u00e1romszoros\u00e1ra n\u00f6vekedett a csal\u00e1dok rezsikiad\u00e1sa.\n\u00a0\u00a0\u00a0\u00a0Sz\u00f3lt arr\u00f3l az uni\u00f3s v\u00e9lem\u00e9nyr\u0151l is, miszerint ne csak az er\u0151m\u0171veket s\u00fajts\u00e1k extra ad\u00f3val, hanem az ingatlan-, illetve g\u00e9pkocsitulajdonosokat is. Ezt a k\u00f6z\u00e9p-eur\u00f3pai orsz\u00e1gok kiv\u00e9tel n\u00e9lk\u00fcl, de a franci\u00e1k is ellenzik. A k\u00f6vetkez\u0151 k\u00e9t-h\u00e1rom h\u00f3nap k\u00e9rd\u00e9se, hogy siker\u00fcl-e ezt megakad\u00e1lyozni - tette hozz\u00e1.\n\u00a0\u00a0\u00a0\u00a0K\u00e9rd\u00e9sre kijelentette: ahol lehetett korl\u00e1tozni az \u00e1rakat, ott az \u00e1rszab\u00e1lyoz\u00e1s mellett d\u00f6nt\u00f6tt a korm\u00e1ny. M\u00e1s esetben a j\u00f6vedelemn\u00f6vel\u00e9st tartj\u00e1k c\u00e9lravezet\u0151nek az infl\u00e1ci\u00f3val szemben. Sz\u00f3lt a b\u00e9remel\u00e9sekr\u0151l \u00e9s a tizenharmadik havi nyugd\u00edj teljes \u00f6sszeg\u0171 vissza\u00e1ll\u00edt\u00e1s\u00e1r\u00f3l j\u00f6v\u0151re. \u00a0\u00a0\u00a0\u00a0\n\u00a0\nSemmi jogalapja nincsen az uni\u00f3s helyre\u00e1ll\u00edt\u00e1si alap kifizet\u00e9s\u00e9nek visszatart\u00e1s\u00e1ra\nOrb\u00e1n Viktor az uni\u00f3s helyre\u00e1ll\u00edt\u00e1si alap kifizet\u00e9s\u00e9nek visszatart\u00e1s\u00e1r\u00f3l k\u00f6z\u00f6lte: az Eur\u00f3pai Uni\u00f3 az \u00f6sszes tag\u00e1llam nev\u00e9ben vesz fel hitelt, amelyet azt\u00e1n a tag\u00e1llamok szint\u00e9n hitelk\u00e9nt vagy t\u00e1mogat\u00e1sk\u00e9nt megkapnak.\n\u00a0\u00a0\u00a0\u00a0Mivel ez\u00e9rt a hitel\u00e9rt Magyarorsz\u00e1g is felel\u0151ss\u00e9get v\u00e1llal, senkinek nincs jogalapja, hogy ne adja oda a \"jogszab\u00e1lyok alapj\u00e1n nek\u00fcnk j\u00e1r\u00f3 p\u00e9nzt\" - mondta.\n\u00a0\u00a0\u00a0\u00a0Orb\u00e1n Viktor szerint a bizotts\u00e1g elj\u00e1r\u00e1sa az Eur\u00f3pai Uni\u00f3 egys\u00e9ge \u00e9s j\u00f6v\u0151je szempontj\u00e1b\u00f3l a \"legbrut\u00e1lisabb szabot\u00e1zs\".\n\u00a0\u00a0\u00a0\u00a0\"R\u00f6vidl\u00e1t\u00f3, ideol\u00f3giavez\u00e9relt, p\u00e1rtpolitikai befoly\u00e1s alatt \u00e1ll\u00f3 bizotts\u00e1gi d\u00f6nt\u00e9sr\u0151l van sz\u00f3\", amelynek c\u00e9lja az ellenz\u00e9k korm\u00e1nyra seg\u00edt\u00e9se a tavaszi v\u00e1laszt\u00e1sokon. R\u00e1ad\u00e1sul a p\u00e9nzek visszatart\u00e1sa ellehetetlen\u00edti a fair versenyt a tag\u00e1llamok k\u00f6z\u00f6tt, hiszen egyesek j\u00faniusban hozz\u00e1jutottak azokhoz a forr\u00e1sokhoz, amelyekhez Magyarorsz\u00e1g m\u00e9g decemberben sem. Ugyanakkor, mivel a bizotts\u00e1g d\u00f6nt\u00e9s\u00e9nek nincs jogalapja, el\u0151bb-ut\u00f3bb Magyarorsz\u00e1g is meg fogja kapni ezt a forr\u00e1st - mondta.\n\u00a0\u00a0\u00a0\u00a0Hozz\u00e1tette: a bizotts\u00e1g azzal, hogy egy programot megb\u00e9n\u00edt, nem fog c\u00e9lt \u00e9rni, hiszen csak az utols\u00f3, negyedik negyed\u00e9vben 1,4 milli\u00e1rd eur\u00f3 utal\u00e1s \u00e9rkezett Magyarorsz\u00e1gra m\u00e1s uni\u00f3s p\u00e9nz\u00fcgyi alapokt\u00f3l.\n\u00a0\u00a0\u00a0\u00a0A hossz\u00fa t\u00e1v\u00fa orosz g\u00e1zszerz\u0151d\u00e9ssel kapcsolatban nem \u00e1rulta el a szerz\u0151d\u00e9sbe foglalt konkr\u00e9t \u00e1rat a minisztereln\u00f6k; \u00fagy \u00e9rt\u00e9kelt: az kedvez\u0151. Megjegyezte: a cseppfoly\u00f3s g\u00e1zt szolg\u00e1ltat\u00f3k nem mindig teljes\u00edtik a szerz\u0151d\u00e9seket, m\u00edg Oroszorsz\u00e1g igen.\nA hossz\u00fa t\u00e1v\u00fa orosz g\u00e1zszerz\u0151d\u00e9ssel kapcsolatban nem \u00e1rulta el a szerz\u0151d\u00e9sbe foglalt konkr\u00e9t \u00e1rat a minisztereln\u00f6k; \u00fagy \u00e9rt\u00e9kelt: az kedvez\u0151. Megjegyezte: a cseppfoly\u00f3s g\u00e1zt szolg\u00e1ltat\u00f3k nem mindig teljes\u00edtik a szerz\u0151d\u00e9seket, m\u00edg Oroszorsz\u00e1g igen.\n\u00a0\u00a0\u00a0\u00a0A minisztereln\u00f6k a k\u00f6lts\u00e9gvet\u00e9si hi\u00e1nyr\u00f3l sz\u00f3lva elmondta, annak elhanyagolhat\u00f3 r\u00e9sze vezethet\u0151 vissza a rezsics\u00f6kkent\u00e9s fenntart\u00e1s\u00e1ra.\n\u00a0\u00a0\u00a0\u00a0A korm\u00e1nynak kompenz\u00e1lnia kell a Magyar Villamos M\u0171vek \u00e9s a M\u00e1trai Er\u0151m\u0171 vesztes\u00e9g\u00e9t, ez t\u00f6bb t\u00edzmilli\u00e1rd forintot jelent - tette hozz\u00e1.\n\u00a0\u00a0\u00a0\u00a0\u00dagy folytatta, a k\u00f6lts\u00e9gvet\u00e9si \u00e1t\u00fctemez\u00e9sek t\u00f6bb sz\u00e1zmilli\u00e1rd forintos nagys\u00e1grend\u0171ek, hogy a 2022-re tervezett 5,9 sz\u00e1zal\u00e9kos hi\u00e1nyt legal\u00e1bb 4,9 sz\u00e1zal\u00e9kra levigy\u00e9k.\n\u00a0\u00a0\u00a0\u00a0Ezt \u00fagy tudj\u00e1k megoldani, hogy a j\u00f6v\u0151re esed\u00e9kes n\u00e9h\u00e1ny v\u00e1s\u00e1rl\u00e1st, p\u00e9ld\u00e1ul a budapesti repter\u00e9t, vagy n\u00e9h\u00e1ny fejleszt\u00e9st \u00e1t\u00fctemeznek, de semmir\u0151l nem mondanak le - k\u00f6z\u00f6lte.\n\u00a0\n\n\nMTI 2021. december 21.\n\n"}]