[{"date": "2021-12-08 11:04", "url": "https://koronavirus.gov.hu/cikkek/megnyilt-regisztracios-honlap-az-5-11-eves-gyermekek-oltasahoz", "h1": "Megny\u00edlt a regisztr\u00e1ci\u00f3s honlap az 5-11 \u00e9ves gyermekek olt\u00e1s\u00e1hoz", "body": "\nA mai nappal megny\u00edlt a\u00a0vakcinainfo.gov.hu\u00a0regisztr\u00e1ci\u00f3s honlap az 5-11 \u00e9ves gyermekek olt\u00e1s\u00e1hoz is. A gyermekek olt\u00e1sa az erre kijel\u00f6lt k\u00f3rh\u00e1zi olt\u00f3pontokon \u00e9s a h\u00e1zi gyermekorvosokn\u00e1l fog t\u00f6rt\u00e9nni. \u00a0A gyermekek olt\u00e1s\u00e1ra kijel\u00f6lt k\u00f3rh\u00e1zi olt\u00f3pontokra az internetes id\u0151pontfoglal\u00f3t fogjuk megnyitni n\u00e9h\u00e1ny napon bel\u00fcl, ennek d\u00e1tum\u00e1r\u00f3l k\u00fcl\u00f6n t\u00e1j\u00e9koztat\u00e1st fogunk adni. Az interneten azok a sz\u00fcl\u0151k fognak tudni majd id\u0151pontot foglalni, akik \u00e9rv\u00e9nyes regisztr\u00e1ci\u00f3val rendelkeznek. Emellett a gyermekvakcin\u00e1t ig\u00e9nyl\u0151 h\u00e1zi gyermekorvosok is fognak kapni a vakcinasz\u00e1ll\u00edtm\u00e1nyb\u00f3l. A j\u00f6v\u0151 h\u00e9ten \u00e9rkez\u0151 sz\u00e1ll\u00edtm\u00e1ny v\u00e1rhat\u00f3an 69 ezer gyermek olt\u00e1s\u00e1t teszi lehet\u0151v\u00e9 december 15-t\u0151l.\n\n\nMint ismert az Eur\u00f3pai\u00a0Gy\u00f3gyszer\u00fcgyn\u00f6ks\u00e9g (EMA) a k\u00f6zelm\u00faltban jelentette be, hogy enged\u00e9lyezi az 5-11 \u00e9ves koroszt\u00e1ly olt\u00e1s\u00e1t is a Pfizer gyermekvakcin\u00e1j\u00e1val.\u00a0\nAz\u00a0els\u0151 vakcinasz\u00e1ll\u00edtm\u00e1ny v\u00e1rhat\u00f3an j\u00f6v\u0151 h\u00e9t elej\u00e9n \u00e9rkezik meg\u00a0Magyarorsz\u00e1gra. \u00a0A gyermekek olt\u00e1sa a tervek szerint orsz\u00e1gosan december 15-\u00e9t\u0151l indul. Az els\u0151 sz\u00e1ll\u00edtm\u00e1nyban v\u00e1rhat\u00f3an 138 ezer adag vakcina\u00a0\u00e9rkezik, amelynek a fele - teh\u00e1t 69 ezer adag vakcina \u00a0- olthat\u00f3 el, a m\u00e1sik fel\u00e9t f\u00e9lre kell tenni a m\u00e1sodik olt\u00e1shoz, mert a tov\u00e1bbi gyermekvakcina sz\u00e1ll\u00edtm\u00e1nyok sorsa m\u00e9g bizonytalan. A m\u00e1sodik olt\u00e1s a gyermekekn\u00e9l is az els\u0151 olt\u00e1s ut\u00e1n 3 h\u00e9ttel lesz esed\u00e9kes.\nEgy ampull\u00e1ban 10 gyermek olt\u00e1s\u00e1hoz val\u00f3 vakcina lesz, \u00edgy az olt\u00e1st is ennek megfelel\u0151en \u00fagy kell megszervezni,\u00a0 hogy egy kinyitott\u00a0egy ampull\u00e1ra 10 gyermeket kell szervezni a h\u00e1zi gyermekorvosoknak is.\nGyermekek regisztr\u00e1ci\u00f3ja:\u00a0https://vakcinainfo.gov.hu/\nFigyelem! A sz\u00fcl\u0151k a gyermek\u00a0adataival \u00e9s eddig a\u00a0regisztr\u00e1ci\u00f3n\u00e1l m\u00e9g nem haszn\u00e1lt emailc\u00edmmel r\u00f6gz\u00edthetik a gyermeket. \u00a0Egy emailc\u00edmr\u0151l egy gyermeket lehet r\u00f6gz\u00edteni.\u00a0\u00a0\u00a0K\u00e9rj\u00fck a sz\u00fcl\u0151ket, hogy pontosan adj\u00e1k meg a gyermek adatait \u00e9s az el\u00e9rhet\u0151s\u00e9geket! Csak az \u00f6t\u00f6dik \u00e9let\u00e9vet bet\u00f6lt\u00f6tt gyermek regisztr\u00e1lhat\u00f3 \u00e9rv\u00e9nyesen!\nInternetes id\u0151pontfoglal\u00f3 megnyit\u00e1sa:\u00a0n\u00e9h\u00e1ny napon bel\u00fcl fog megt\u00f6rt\u00e9nni, ennek pontos d\u00e1tum\u00e1r\u00f3l \u00e9s a gyermekolt\u00e1sra kijel\u00f6lt k\u00f3rh\u00e1zakr\u00f3l k\u00fcl\u00f6n t\u00e1j\u00e9koztat\u00e1st fogunk adni. \u00a0Figyelem! Az internetes id\u0151pontfoglal\u00f3ban csak az \u00e9rv\u00e9nyesen regisztr\u00e1lt sz\u00fcl\u0151k fognak tudni id\u0151pontot foglalni.\nGyermekek olt\u00e1sa a h\u00e1zi gyermekorvosokn\u00e1l, vegyes praxisokban: amennyiben a sz\u00fcl\u0151 szeretn\u00e9 gyermek\u00e9t beoltatni, \u00e9rdemes azt jelezni a h\u00e1zi gyermekorvosnak is. Emellett a\u00a0www.vakcinainfo.gov.hu\u00a0honlapon \u00e9rv\u00e9nyesen regisztr\u00e1lt gyermekr\u0151l t\u00e1j\u00e9koztat\u00e1st fog kapni a TAJ-sz\u00e1m szerint illet\u00e9kes h\u00e1zi gyermekorvos is.\nA 12-17 \u00e9ves kamaszok olt\u00e1sa a ny\u00e1r elej\u00e9t\u0151l folyamatos. Az a sz\u00fcl\u0151, aki kamasz gyerek\u00e9t\u00a0 szeretn\u00e9 beoltatni most el\u0151zetes id\u0151pontfoglal\u00e1s n\u00e9lk\u00fcl is megteheti a vas\u00e1rnapig zajl\u00f3 Olt\u00e1si akci\u00f3n, illetve a www.vakcinainfo.gov.hu\u00a0 honlapon t\u00f6rt\u00e9nt regisztr\u00e1ci\u00f3 ut\u00e1n az interneten is tud neki id\u0151pontot foglalni:\u00a0 https://www.eeszt.gov.hu/hu/web/guest/covid-oltas-idopontfoglalas\n\n"}]