[{"date": "2021-12-15 11:49", "url": "https://koronavirus.gov.hu/cikkek/megalakult-az-oltoanyaggyar-munkacsoport", "h1": "Megalakult az olt\u00f3anyaggy\u00e1r-munkacsoport", "body": "\nMegtartotta alakul\u00f3 \u00fcl\u00e9s\u00e9t az olt\u00f3anyaggy\u00e1r-munkacsoport, amely azt hivatott eld\u00f6nteni, hogy a Debrecenben l\u00e9tes\u00fcl\u0151 gy\u00e1rban milyen t\u00edpus\u00fa, technol\u00f3gi\u00e1j\u00fa olt\u00f3anyag k\u00e9sz\u00fclj\u00f6n koronav\u00edrus ellen. Az els\u0151 tan\u00e1cskoz\u00e1son el\u00f6lt v\u00edrust tartalmaz\u00f3 \u00e9s feh\u00e9rje alap\u00fa olt\u00f3anyag gy\u00e1rt\u00e1s\u00e1ra vonatkoz\u00f3an fogalmaz\u00f3dott meg javaslat.\n\n\nK\u00e1sler Mikl\u00f3s, az emberi er\u0151forr\u00e1sok minisztere a szerdai budapesti tan\u00e1cskoz\u00e1s el\u0151tt elmondta, a hazai olt\u00f3anyaggy\u00e1rt\u00e1s \u00f6tlete t\u00f6bb mint egy \u00e9vvel ezel\u0151tt sz\u00fcletett meg.\n\u00a0\u00a0\u00a0\u00a0Ismertet\u00e9se szerint korm\u00e1nyd\u00f6nt\u00e9s sz\u00fcletett arr\u00f3l, hogy a gy\u00e1r l\u00e9tes\u00edt\u00e9s\u00e9t felgyors\u00edtj\u00e1k.\n\u00a0\u00a0\u00a0\u00a0A miniszter az \u00fcl\u00e9s ut\u00e1n \u00fajs\u00e1g\u00edr\u00f3knak azt mondta, a megbesz\u00e9l\u00e9sen t\u00f6bb szempontot is figyelembe vettek, \u00e9s a szakmai v\u00e9lem\u00e9nyek alapj\u00e1n el\u00f6lt v\u00edrust tartalmaz\u00f3 \u00e9s feh\u00e9rje alap\u00fa olt\u00f3anyag gy\u00e1rt\u00e1s\u00e1t javasolt\u00e1k.\n\u00a0\u00a0\u00a0\u00a0A t\u00e1rcavezet\u0151 hozz\u00e1tette: a gr\u00e9mium munk\u00e1j\u00e1ban a Magyar Tudom\u00e1nyos Akad\u00e9mia, az orsz\u00e1gos int\u00e9zetek, a Debreceni Egyetem k\u00e9pvisel\u0151i, valamint v\u00edruskutat\u00f3k, a Nemzeti N\u00e9peg\u00e9szs\u00e9g\u00fcgyi K\u00f6zpont virol\u00f3gusai, epidemiol\u00f3gusai \u00e9s az Emberi Er\u0151forr\u00e1sok Miniszt\u00e9rium\u00e1nak eg\u00e9szs\u00e9gpolitikai vezet\u0151i vesznek r\u00e9szt.\n\nMTI 2021. december 15.\n\n"}]