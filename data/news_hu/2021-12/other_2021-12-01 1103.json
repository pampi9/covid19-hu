[{"date": "2021-12-01 11:03", "url": "https://koronavirus.gov.hu/cikkek/minden-fontos-az-oltasi-akciohetrol-0", "h1": "Minden fontos az Olt\u00e1si akci\u00f3h\u00e9tr\u0151l", "body": "\nA nagy sikerre val\u00f3 tekintettel egy h\u00e9ttel meghosszabb\u00edtotta a korm\u00e1ny a november 22-\u00e9n kezd\u0151d\u00f6tt Olt\u00e1si akci\u00f3hetet, \u00edgy az \u00faj id\u0151pont szerint december 5. vas\u00e1rnap estig lehet a k\u00f3rh\u00e1zi olt\u00f3pontokon el\u0151zetes regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl oltakozni. Az olt\u00f3pontok minden nap reggel 7 \u00e9s este 19 \u00f3ra k\u00f6z\u00f6tt vannak nyitva. \u00a0A k\u00f3rh\u00e1zak orsz\u00e1gszerte megemelt olt\u00e1si kapacit\u00e1ssal v\u00e1rj\u00e1k az \u00e9rkez\u0151ket\u00a0ak\u00e1r az els\u0151, az elmaradt m\u00e1sodik, vagy a harmadik olt\u00e1sra.\u00a0Az oltatlanok el\u0151zetes regisztr\u00e1ci\u00f3 n\u00e9lk\u00fcl is \u00e9rkezhetnek az olt\u00f3pontra, ez esetben regisztr\u00e1ci\u00f3jukat a helysz\u00ednen v\u00e9gzik\u00a0el. Akik id\u0151pontfoglal\u00e1s n\u00e9lk\u00fcl \u00e9rkeznek, azokat \u00e9rkez\u00e9si sorrendben fogj\u00e1k beoltani.\u00a0Aki el\u0151zetesen regisztr\u00e1lt \u00e9s foglalt az interneten id\u0151pontot az elker\u00fclheti a v\u00e1rakoz\u00e1st.\n\n\nAz olt\u00e1si akci\u00f3h\u00e9ten eddig a legt\u00f6bben m\u00e1r a meger\u0151s\u00edt\u0151 harmadik olt\u00e1st vett\u00e9k fel, amely mindenkinek javasolt, aki 4 h\u00f3napn\u00e1l r\u00e9gebben kapta meg az el\u0151z\u0151 olt\u00e1s\u00e1t. A meger\u0151s\u00edt\u0151 olt\u00e1ssal ism\u00e9t 80-90%-ra emelhet\u0151 a v\u00e9detts\u00e9gi szint. A m\u00e9g oltatlanokat tov\u00e1bbra is k\u00e9rj\u00fck, hogy vegy\u00e9k fel miel\u0151bb az olt\u00e1st, mert a most terjed\u0151 delta v\u00edrusmut\u00e1ns r\u00e1juk a legvesz\u00e9lyesebb,\u00a0 s\u00falyos megbeteged\u00e9st k\u00e9pes okozni.\n\u00a0\nMit vigyek magammal az olt\u00e1sra?\n\u00a0\nAz olt\u00e1sra \u00e9rkez\u0151ket k\u00e9rj\u00fck, hogy hozz\u00e1k magukkal szem\u00e9lyi irataikat (szem\u00e9lyi igazolv\u00e1ny, TAJ-k\u00e1rtya), m\u00e1sodik \u00e9s harmadik olt\u00e1s eset\u00e9n a\u00a0kor\u00e1bbi olt\u00e1st igazol\u00f3 dokumentumokat.\nNagyban meggyors\u00edtja az olt\u00e1st, ha az oltakoz\u00f3k magukkal hozz\u00e1k kinyomtatva, kit\u00f6ltve \u00e9s al\u00e1\u00edrva a\u00a0Hozz\u00e1j\u00e1rul\u00f3 nyilatkozatot\u00a0(3. olt\u00e1s eset\u00e9n is sz\u00fcks\u00e9ges).\nK\u00e9rj\u00fck, hogy ne felejts\u00e9k otthon a\u00a0maszkot\u00a0sem!\n\u00a0\nMikor \u00e9s hol van az Olt\u00e1si akci\u00f3?\nAz olt\u00e1si akci\u00f3h\u00e9t\u00a02021. november 22. h\u00e9tf\u0151n kezd\u0151d\u00f6tt, \u00e9s - a meghosszab\u00edt\u00e1s \u00e9rtelm\u00e9ben \u2013 december 5. vas\u00e1rnapig tart a\u00a0k\u00f3rh\u00e1zi olt\u00f3pontokon,\u00a0egyes telep\u00fcl\u00e9seken szakrendel\u0151kben is. 101 megyei \u00e9s v\u00e1rosi k\u00f3rh\u00e1zban\u00a0 v\u00e1rj\u00e1k az oltakozni sz\u00e1nd\u00e9koz\u00f3kat\u00a0\u00a0reggel 7 \u00e9s este 19 \u00f3ra\u00a0k\u00f6z\u00f6tt.\u00a0A k\u00f3rh\u00e1zak megemelt olt\u00f3 kapacit\u00e1ssal m\u0171k\u00f6dnek.\nOlt\u00f3pontok\u200b\n\u00a0\nId\u0151pontfoglal\u00e1ssal \u00e9s an\u00e9lk\u00fcl is lehet \u00e9rkezni\nAz Olt\u00e1si akci\u00f3h\u00e9t sor\u00e1n \u00a0id\u0151pontfoglal\u00e1ssal \u00e9s an\u00e9lk\u00fcl is lehet \u00e9rkezni\u00a0az olt\u00f3pontokra ak\u00e1r az els\u0151, ak\u00e1r az elmaradt m\u00e1sodik, ak\u00e1r a harmadik olt\u00e1sra.\nId\u0151pontot azok tudnak foglalni,\u00a0akik\u00a0el\u0151zetesen regisztr\u00e1ltak\u00a0a\u00a0www.eeszt.gov.hu\u00a0honlapon. Nekik javasoljuk is az id\u0151pontfoglal\u00e1st, \u00edgy el tudj\u00e1k ker\u00fclni az esetleg sorban \u00e1ll\u00e1st.\nUgyanakkor\u00a0id\u0151pontfoglal\u00e1s n\u00e9lk\u00fcl is lehet \u00e9rkezni az olt\u00e1sra. Ebben az esetben az olt\u00e1s\u00a0\u00e9rkez\u00e9si sorrendben\u00a0t\u00f6rt\u00e9nik. Az olt\u00e1si akci\u00f3h\u00e9ten\u00a0azok az oltatlanok is mehetnek a k\u00f3rh\u00e1zi olt\u00f3pontokra, akik eddig m\u00e9g nem regisztr\u00e1ltak\u00a0a\u00a0www.vakcinainfo.gov.hu\u00a0honlapon, ez esetben \u0151ket a\u00a0helysz\u00ednen regisztr\u00e1lj\u00e1k\u00a0egy formanyomtatv\u00e1ny kit\u00f6lt\u00e9s\u00e9vel. Az els\u0151 olt\u00e1sra \u00e9rkez\u0151ket fel tudj\u00e1k gyors\u00edtani az olt\u00e1si folyamatot, ha magukkal viszik kinyomtatva \u00e9s kit\u00f6ltve a\u00a0 REGISZTR\u00c1CI\u00d3S LAPOT \u00e9s a HOZZ\u00c1J\u00c1RUL\u00c1SI NYILATKOZATOT.\n\u00a0\n\n\u00a0Regisztr\u00e1ci\u00f3s lap\nHozz\u00e1j\u00e1rul\u00f3 nyilatkozat v\u00e9d\u0151olt\u00e1shoz - K\u00e9rj\u00fck, t\u00f6ltse ki \u00e9s vigye mag\u00e1val v\u00e9d\u0151olt\u00e1sra!\u00a0\n\n\u00a0\n\u00d6tf\u00e9le vakcina\u00a0\u00e1ll rendelkez\u00e9sre\nA k\u00f3rh\u00e1zi olt\u00f3pontokon\u00a0\u00f6tf\u00e9le vakcina \u00e1ll rendelkez\u00e9sre: Pfizer, Moderna, AstraZeneca, Janssen \u00e9s Sinopharm. A Szputynik m\u00e1r elfogyott.\nAz olt\u00f3orvosok seg\u00edtenek a legmegfelel\u0151bb vakcina kiv\u00e1laszt\u00e1s\u00e1ban.\n\u00a0\nMeger\u0151s\u00edt\u0151 harmadik olt\u00e1s felv\u00e9tele\nAz Olt\u00e1si akci\u00f3h\u00e9ten\u00a0azok is \u00e9rkezhetnek id\u0151pontfoglal\u00e1s n\u00e9lk\u00fcl a k\u00f3rh\u00e1zi olt\u00f3pontokra, akik a meger\u0151s\u00edt\u0151 harmadik olt\u00e1sukat szeretn\u00e9k felvenni.\u00a0\u00a0Mindenkinek aj\u00e1nlott a harmadik olt\u00e1s felv\u00e9tele,\u00a0aki\u00a0elm\u00falt 18 \u00e9ves\u00a0\u00e9s m\u00e1r\u00a0t\u00f6bb mint 4 h\u00f3nap eltelt\u00a0a legut\u00f3bbi olt\u00e1sa \u00f3ta. A harmadik olt\u00e1shoz javasolt vakcin\u00e1t a helysz\u00ednen, az olt\u00f3orvossal lehet egyeztetni.\n\n\u00a0Hozz\u00e1j\u00e1rul\u00f3 nyilatkozat 3. olt\u00e1shoz\u00a0\u00a0\n\n\u00a0\n12-17 \u00e9vesek olt\u00e1s az Olt\u00e1si Akci\u00f3h\u00e9ten\nAz Olt\u00e1si akci\u00f3h\u00e9ten a m\u00e9g oltatlan 12-17 \u00e9ves gyermekek olt\u00e1s\u00e1ra is lehet\u0151s\u00e9g van, ez esetben javasolt a sz\u00fcl\u0151i k\u00eds\u00e9ret is az olt\u00e1sra \u00e9s mindenk\u00e9ppen sz\u00fcks\u00e9ges sz\u00fcl\u0151i hozz\u00e1j\u00e1rul\u00f3 nyilatkozat.\n\n\u00a0Sz\u00fcl\u0151i hozz\u00e1j\u00e1rul\u00f3 nyilatkozat v\u00e9d\u0151olt\u00e1shoz 12 \u00e9s 18 \u00e9v k\u00f6z\u00f6tti szem\u00e9lyek r\u00e9sz\u00e9re\n\n\u00a0\n5-11 \u00e9vesek olt\u00e1sa\nAz Olt\u00e1si akci\u00f3h\u00e9t keret\u00e9ben m\u00e9g nem, de heteken bel\u00fcl v\u00e1rhat\u00f3an megkezd\u0151dhet az 5-11 \u00e9ves gyermekek olt\u00e1sa is.\u00a0 Az Eur\u00f3pai Gy\u00f3gyszer\u00fcgyn\u00f6ks\u00e9g (EMA) november 25-\u00e9n jelentette be, hogy enged\u00e9lyezi ennek a koroszt\u00e1lynak az olt\u00e1s\u00e1t is a Pfizer-vakcin\u00e1val.\u00a0Magyarorsz\u00e1g k\u00e9szen \u00e1ll ennek a megszervez\u00e9s\u00e9re is, a korm\u00e1ny m\u00e1r megrendelte a gyermekek olt\u00e1s\u00e1ra val\u00f3 Pfizer vakcin\u00e1kat, az els\u0151 sz\u00e1ll\u00edtm\u00e1ny v\u00e1rhat\u00f3an december v\u00e9g\u00e9n \u00e9rkezik meg. A tov\u00e1bbi tudnival\u00f3kat hamarosan ismertetj\u00fck.\n\n"}]