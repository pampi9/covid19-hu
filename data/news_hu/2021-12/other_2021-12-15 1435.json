[{"date": "2021-12-15 14:35", "url": "https://koronavirus.gov.hu/cikkek/folyamatosan-nyitva-regisztracio-es-az-idopontfoglalo-az-5-11-eves-gyermekek-oltasahoz", "h1": "Folyamatosan nyitva a regisztr\u00e1ci\u00f3 \u00e9s az id\u0151pontfoglal\u00f3 az 5-11 \u00e9ves gyermekek olt\u00e1s\u00e1hoz", "body": "\nDecember 15-\u00e9n megkezd\u0151d\u00f6tt az 5-11 \u00e9vesek gyermekek olt\u00e1sa 77 k\u00f3rh\u00e1zban \u00e9s a h\u00e1zi gyermekorvosokn\u00e1l. A sz\u00fcl\u0151k sz\u00e1m\u00e1ra folyamatosan nyitva van a regisztr\u00e1ci\u00f3s \u00e9s az id\u0151pontfoglal\u00f3 honlap. Az id\u0151pontfoglal\u00f3ba azok a sz\u00fcl\u0151k tudnak bel\u00e9pni, akik az elm\u00falt napokban hi\u00e1nytalan adatokkal regisztr\u00e1lt\u00e1k gyermek\u00fcket \u00e9s regisztr\u00e1ci\u00f3jukat m\u00e1r \u00e9rv\u00e9nyes\u00edtett\u00e9k. A sz\u00fcl\u0151 a h\u00e1zi gyermekorvosn\u00e1l is jelezheti, hogy szeretn\u00e9 gyermek\u00e9t beoltatni. Minden 5-11 \u00e9ves gyermek olthat\u00f3, ha a sz\u00fcl\u0151\u00a0k\u00e9ri, \u00e9s az olt\u00e1snak nincs ellenjavallata. Akut, l\u00e1zas betegs\u00e9g eset\u00e9n az olt\u00e1s ellenjavalt. A m\u00e1sodik olt\u00e1s a gyermekekn\u00e9l is 3 h\u00e9ttel esed\u00e9kes az els\u0151 olt\u00e1s ut\u00e1n.\n\n\nAz els\u0151 decemberi sz\u00e1ll\u00edtm\u00e1nyban 69 ezer gyermek olt\u00e1s\u00e1hoz el\u00e9g vakcina \u00e9rkezett, a tov\u00e1bbi gyermekvakcina sz\u00e1ll\u00edtm\u00e1nyok \u00e9rkez\u00e9se m\u00e9g bizonytalan.\nOlt\u00e1s k\u00f3rh\u00e1zi olt\u00f3ponton\nA gyermekek olt\u00e1s\u00e1ra 77 k\u00f3rh\u00e1zban m\u0171k\u00f6dik kifejezetten a gyermekek r\u00e9sz\u00e9re kialak\u00edtott olt\u00f3pont. K\u00f3rh\u00e1zi olt\u00f3pontra el\u0151zetes internetes regisztr\u00e1ci\u00f3 \u00e9s id\u0151pontfoglal\u00e1s ut\u00e1n lehet vinni a gyermeket.\nGyermek regisztr\u00e1l\u00e1sa olt\u00e1sra: https://vakcinainfo.gov.hu/\nA sz\u00fcl\u0151k a gyermek\u00a0adataival \u00e9s eddig a\u00a0regisztr\u00e1ci\u00f3n\u00e1l m\u00e9g nem haszn\u00e1lt emailc\u00edmmel r\u00f6gz\u00edthetik a gyermeket. \u00a0Egy emailc\u00edmr\u0151l egy gyermeket lehet r\u00f6gz\u00edteni.\u00a0K\u00e9rj\u00fck a sz\u00fcl\u0151ket, hogy pontosan adj\u00e1k meg a gyermek adatait \u00e9s az el\u00e9rhet\u0151s\u00e9geket! Csak az \u00f6t\u00f6dik \u00e9let\u00e9vet bet\u00f6lt\u00f6tt gyermek regisztr\u00e1lhat\u00f3 \u00e9rv\u00e9nyesen!\nA regisztr\u00e1ci\u00f3 \u00e9rv\u00e9nyes\u00edt\u00e9se, a megadott adatok hiteless\u00e9g\u00e9nek ellen\u0151rz\u00e9se 1-3 napot vehet ig\u00e9nybe. Az internetes id\u0151pontfoglal\u00f3ban csak az \u00e9rv\u00e9nyesen regisztr\u00e1lt sz\u00fcl\u0151k fognak tudni id\u0151pontot foglalni.\nAz id\u0151pontfoglal\u00f3 el\u00e9rhet\u0151s\u00e9ge:\u00a0https://www.eeszt.gov.hu/hu/web/guest/covid-oltas-idopontfoglalas\nAz id\u0151pontfoglal\u00f3ba a m\u00e1r regisztr\u00e1lt gyermek TAJ-sz\u00e1m\u00e1val \u00e9s sz\u00fclet\u00e9si d\u00e1tum\u00e1val tudnak bel\u00e9pni a sz\u00fcl\u0151k, majd\u00a0 ezt k\u00f6vet\u0151en tudj\u00e1k kiv\u00e1lasztani a gyermek olt\u00e1s\u00e1hoz a legmegfelel\u0151bb id\u0151pontot \u00e9s k\u00f3rh\u00e1zi olt\u00f3pontot.\u00a0 Az 5-11 \u00e9ves gyermekek eset\u00e9ben term\u00e9szetesen a vakcina nem v\u00e1laszthat\u00f3,\u00a0az id\u0151pontfoglal\u00f3 kiz\u00e1r\u00f3lag a gyermekolt\u00e1shoz haszn\u00e1lhat\u00f3 Pfizer-Biontech vakcin\u00e1t aj\u00e1nlja fel.\nOlt\u00e1s h\u00e1zi gyermekorvosn\u00e1l\nA k\u00f3rh\u00e1zi olt\u00f3pontok mellett a\u00a0vakcin\u00e1t ig\u00e9nyl\u0151 h\u00e1zi gyermekorvosok is oltanak.\nA h\u00e1zi gyermekorvosok k\u00f6r\u00e9ben el\u0151zetes ig\u00e9nyfelm\u00e9r\u00e9s t\u00f6rt\u00e9nt, amely alapj\u00e1n az olt\u00f3anyag ig\u00e9nyt jelz\u0151 h\u00e1zi gyermekorvosokhoz is kapnak vakcin\u00e1t, mivel az ampull\u00e1ban 10 gyermek olt\u00e1s\u00e1ra el\u00e9g vakcina van, az olt\u00f3anyag pazarl\u00e1s\u00e1nak elker\u00fcl\u00e9se \u00e9rdek\u00e9ben azok a h\u00e1zi gyermekorvosok kapnak vakcin\u00e1t, akik legal\u00e1bb 8 gyermek beolt\u00e1s\u00e1t v\u00e1llalni tudt\u00e1k. A j\u00f6v\u0151ben \u00e9rkez\u0151 vakcinasz\u00e1ll\u00edtm\u00e1nyokb\u00f3l term\u00e9szetesen tov\u00e1bbra is fognak kapni a h\u00e1zi gyermekorvosok.\nKr\u00f3nikus beteg gyermekek olt\u00e1sa\nA h\u00e1zi gyermekorvosok r\u00e9sz\u00e9re kiadott szakmai aj\u00e1nl\u00e1s szerint az olt\u00e1st el\u0151sz\u00f6r a kr\u00f3nikus betegs\u00e9gben szenved\u0151, pl.\u00a0szervtranszplant\u00e1lt, daganatos beteg (bele\u00e9rtve a v\u00e9rk\u00e9pz\u0151 rendszer malignus betegs\u00e9g\u00e9t), kr\u00f3nikus veseel\u00e9gtelen, cukorbeteg, malnutr\u00edci\u00f3ban szenved\u0151, autoimmun beteg, vagy egy\u00e9b kr\u00f3nikus betegs\u00e9g miatt kiemelt kock\u00e1zati csoportba tartoz\u00f3 -\u00a0sz\u00fcl\u0151 \u00e1ltal beoltatni k\u00edv\u00e1nt\u00a0 - gyermekek sz\u00e1m\u00e1ra biztos\u00edtsa. Ha ilyen gyermek a praxisban nincs, vagy nem k\u00edv\u00e1nja (nem jelzi a h\u00e1ziorvosnak) a sz\u00fcl\u0151 a kr\u00f3nikus beteg gyermek olt\u00e1s\u00e1t, akkor az olt\u00f3anyag v\u00e1rakoz\u00e1s n\u00e9lk\u00fcl beadhat\u00f3 eg\u00e9szs\u00e9ges gyermeknek is.\u00a0\nSz\u00fcl\u0151i hozz\u00e1j\u00e1rul\u00f3 nyilatkozat a gyermek olt\u00e1s\u00e1hoz\nAz olt\u00e1st jelent\u0151sen felgyorst\u00edja, ha a sz\u00fcl\u0151 mag\u00e1val visszi a kinyomtatott, kit\u00f6lt\u00f6tt \u00e9sa al\u00e1r\u00edt sz\u00fcl\u0151i hozz\u00e1j\u00e1rul\u00f3 nyilatkozatot. Let\u00f6lthet\u0151:\nhttps://koronavirus.gov.hu/sites/default/files/sites/default/files/imce/szuloi_hozzajarulo_nyilatkozat_vedooltashoz_5_es_11_ev_kozotti_szemelyek_reszere.pdf\n\n"}]