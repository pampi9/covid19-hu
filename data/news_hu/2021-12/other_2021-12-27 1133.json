[{"date": "2021-12-27 11:33", "url": "https://koronavirus.gov.hu/cikkek/zsigo-robert-2022-csaladokrol-szol", "h1": "Zsig\u00f3 R\u00f3bert: 2022 is a csal\u00e1dokr\u00f3l sz\u00f3l", "body": "\nKor\u00e1bban nem l\u00e1tott m\u00e9rt\u00e9k\u0171 anyagi seg\u00edts\u00e9get kapnak a gyermeket nevel\u0151 csal\u00e1dok 2022-ben az ad\u00f3visszat\u00e9r\u00edt\u00e9ssel - err\u0151l besz\u00e9lt Zsig\u00f3 R\u00f3bert, a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra a korm\u00e1ny Facebook-oldal\u00e1ra h\u00e9tf\u0151n felt\u00f6lt\u00f6tt vide\u00f3ban.\n\n\n\"A gyermeket nevel\u0151 sz\u00fcl\u0151knek visszat\u00e9r\u00edtj\u00fck az id\u00e9n befizetett szem\u00e9lyi j\u00f6vedelemad\u00f3jukat az \u00e1tlagb\u00e9r ad\u00f3szintj\u00e9ig\" - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0A baloldali korm\u00e1nyok 2010 el\u0151tt, a v\u00e1ls\u00e1g idej\u00e9n elvett\u00e9k, megnyirb\u00e1lt\u00e1k a csal\u00e1dt\u00e1mogat\u00e1skat. \"Mi a koronav\u00edrus-j\u00e1rv\u00e1ny okozta v\u00e1ls\u00e1ghelyzetben sem elvesz\u00fcnk a csal\u00e1dokt\u00f3l, hanem minden eszk\u00f6z\u00fcnkkel t\u00e1mogatjuk \u0151ket\" - tette hozz\u00e1.\n\u00a0\u00a0\u00a0\u00a0Az int\u00e9zked\u00e9s mintegy 1,9 milli\u00f3 sz\u00fcl\u0151t \u00e9rint \u00e9s \u00f6sszesen mintegy 600 milli\u00e1rd forintos bev\u00e9telt jelent a csal\u00e1doknak. Ez szem\u00e9lyenk\u00e9nt el\u00e9rheti ak\u00e1r a 800 ezer forintot is - ismertette az adatokat.\n\u00a0\u00a0\u00a0\u00a0A kifizet\u00e9s a csal\u00e1di p\u00f3tl\u00e9kban r\u00e9szes\u00fcl\u0151 sz\u00fcl\u0151knek automatikus, az \u0151 r\u00e9sz\u00fckre a Nemzeti Ad\u00f3- \u00e9s V\u00e1mhivatal (NAV) arra a c\u00edmre, vagy\u00a0\u00a0sz\u00e1mlasz\u00e1mra utalja, vagy post\u00e1zza az \u00f6sszeget, ahova a csal\u00e1di p\u00f3tl\u00e9k is \u00e9rkezik.\n\u00a0\u00a0\u00a0\u00a0Fontos azonban felh\u00edvni a figyelmet arra, hogy a csal\u00e1di p\u00f3tl\u00e9kot nem kap\u00f3 sz\u00fcl\u0151k r\u00e9sz\u00e9re a visszat\u00e9r\u00edt\u00e9s nem automatikus, nekik egy nyilatkozatot kell kit\u00f6lteni\u00fck. Ezt a nyilatkozatot a NAV honlapj\u00e1n Visszad\u00f3 nyilatkozat n\u00e9ven tal\u00e1lj\u00e1k - figyelmeztetett az \u00e1llamtitk\u00e1r.\n\u00a0\u00a0\u00a0\u00a0Teh\u00e1t nyilatkoznia kell annak sz\u00fcl\u0151nek, aki csal\u00e1di p\u00f3tl\u00e9kra jogosult, de azt nem \u0151 kapja - tette hozz\u00e1 Zsig\u00f3 R\u00f3bert.\n\u00a0\u00a0\u00a0\u00a0\"K\u00e9rj\u00fck teh\u00e1t a csal\u00e1di p\u00f3tl\u00e9kot nem kap\u00f3 sz\u00fcl\u0151ket, hogy december v\u00e9g\u00e9ig t\u00f6lts\u00e9k ki \u00e9s k\u00fcldj\u00e9k vissza az ad\u00f3visszat\u00e9r\u00edt\u00e9shez sz\u00fcks\u00e9ges nyilatkozatot\" - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra.\n\nMTI 2021. december 27.\n\n"}]