[{"date": "2021-12-15 21:49", "url": "https://koronavirus.gov.hu/cikkek/kihirdette-kormany-minimalberemelest1-", "h1": "Kihirdette a korm\u00e1ny a minim\u00e1lb\u00e9remel\u00e9st", "body": "\nImm\u00e1r hivatalos: 2022. janu\u00e1r 1-j\u00e9t\u0151l 200 ezer forintra emelkedik a minim\u00e1lb\u00e9r \u00e9s 260 ezer forintra emelkedik a garant\u00e1lt b\u00e9rminimum, az \u00fagynevezett \"szakmunk\u00e1s minim\u00e1lb\u00e9r\" - a korm\u00e1ny kihirdette az err\u0151l sz\u00f3l\u00f3 rendelet\u00e9t a Magyar K\u00f6zl\u00f6nyben. A b\u00e9remel\u00e9sek \u00e9rdek\u00e9ben a korm\u00e1ny 750 milli\u00e1rdos ad\u00f3cs\u00f6kkent\u00e9sekkel seg\u00edti a hazai v\u00e1llalkoz\u00e1sokat. A minim\u00e1lb\u00e9r \u00e9s a szakmunk\u00e1s minim\u00e1lb\u00e9r 2009-hez k\u00e9pest h\u00e1romszoros\u00e1ra emelkedett. Janu\u00e1rt\u00f3l magasabb lesz a minim\u00e1lb\u00e9r, mint a Gyurcs\u00e1ny-Bajnai korszakban az \u00e1tlagb\u00e9r volt. A baloldal most sem szavazta meg a minim\u00e1lb\u00e9remel\u00e9shez sz\u00fcks\u00e9ges ad\u00f3cs\u00f6kkent\u00e9seket, az\u00e9rt nem szavazt\u00e1k meg, mert el akarj\u00e1k t\u00f6r\u00f6lni a minim\u00e1lb\u00e9rt. A minim\u00e1lb\u00e9r sorozatos t\u00e1mad\u00e1sa imm\u00e1r a baloldal programja lett.\n\n\u00a0\n\u00a0A korm\u00e1ny gazdas\u00e1gpolitik\u00e1ja sikeres: 2010 \u00f3ta cs\u00f6kkennek az ad\u00f3k,\u00a0\u00a0\u00e9s ami\u00f3ta cs\u00f6kkennek a munk\u00e1t terhel\u0151 ad\u00f3k, n\u0151 a gazdas\u00e1g, n\u0151 a foglalkoztat\u00e1s \u00e9s n\u0151nek a b\u00e9rek is.\u00a0\u00a0A k\u00f6zszf\u00e9r\u00e1ban \u00e1tfog\u00f3 b\u00e9remel\u00e9si programokat hajtott v\u00e9gre a korm\u00e1ny az elm\u00falt \u00e9vekben \u00e9s janu\u00e1rt\u00f3l tov\u00e1bb emelkedik az \u00e1pol\u00f3k, az orvosok, a szoci\u00e1lis, a b\u00f6lcs\u0151dei, kultur\u00e1lis, a rendv\u00e9delmi dolgoz\u00f3k \u00e9s a pedag\u00f3gusok b\u00e9re. A versenyszf\u00e9ra b\u00e9remel\u00e9seit a korm\u00e1ny a munk\u00e1t terhel\u0151 ad\u00f3k cs\u00f6kkent\u00e9s\u00e9vel \u00f6szt\u00f6nzi, ennek k\u00f6sz\u00f6nhet\u0151en a b\u00e9remelked\u00e9s a j\u00e1rv\u00e1ny ellen\u00e9re is t\u00f6retlen. A minim\u00e1lb\u00e9r \u00e9s a garant\u00e1lt b\u00e9rminimum emel\u00e9se felfel\u00e9 hajtja a t\u00f6bbi b\u00e9rt \u00e9s\u00a0\u00a0a minim\u00e1lb\u00e9rhez k\u00f6t\u00f6tt csal\u00e1dt\u00e1mogat\u00e1sokat is (pl. gyed, nagysz\u00fcl\u0151i gyed, gyod, t\u00e1pp\u00e9nz, \u00e1ll\u00e1skeres\u00e9si j\u00e1rad\u00e9k). A dolgoz\u00f3 gyermekes sz\u00fcl\u0151k emellett febru\u00e1rban visszakapj\u00e1k az id\u00e9n befizetett SZJA-jukat az \u00e1tlagb\u00e9r szintj\u00e9ig.\nA baloldal nyolc \u00e9ves korm\u00e1nyz\u00e1sa alatt a minim\u00e1lb\u00e9rt mind\u00f6ssze 23 500 forinttal emelte. 2009-ben a minim\u00e1lb\u00e9r mind\u00f6ssze 71 500 forint volt,\u00a0\u00a0a szakmunk\u00e1s minim\u00e1lb\u00e9r 87 000 forint volt.\u00a0\u00a0A Gyurcs\u00e1ny-Bajnai-korszakban mik\u00f6zben a t\u00f6bbi\u00a0\u00a0V4-es orsz\u00e1gban 30 sz\u00e1zal\u00e9kkal n\u0151tt a\u00a0\u00a0minim\u00e1lb\u00e9r v\u00e1s\u00e1rl\u00f3ereje,\u00a0\u00a0a magyar minim\u00e1lb\u00e9r v\u00e1s\u00e1rl\u00f3\u00e9rt\u00e9ke\u00a0\u00a02%-kal cs\u00f6kkent. 2010 \u00f3ta a minim\u00e1lb\u00e9r \u00f6sszege k\u00f6zel h\u00e1romszoros\u00e1ra, a v\u00e1s\u00e1rl\u00f3\u00e9rt\u00e9ke is k\u00f6zel k\u00e9tszeres\u00e9re n\u0151tt.\n\u00a0\nA k\u00f6zfoglalkoztat\u00e1si b\u00e9r is jelent\u0151sen emelkedik janu\u00e1rt\u00f3l: a jelenlegi 85 ezer\u00a0\u00a0forintr\u00f3l 100 ezer forintra n\u0151. Ez megfelel annak a c\u00e9lkit\u0171z\u00e9snek, hogy az az ide\u00e1lis k\u00f6zfoglalkoztat\u00e1si b\u00e9rszint a minim\u00e1lb\u00e9r 50 sz\u00e1zal\u00e9ka. A korm\u00e1ny c\u00e9lja ugyanis az, hogy a k\u00f6zfoglalkoztat\u00e1s csak \u00e1tmeneti munka lehet\u0151s\u00e9g legyen tov\u00e1bbra is az \u00e1ll\u00e1skeres\u0151knek.\nKiad\u00f3: Korm\u00e1nyzati T\u00e1j\u00e9koztat\u00e1si K\u00f6zpont\nMTI 2021. december 15.\n\n"}]