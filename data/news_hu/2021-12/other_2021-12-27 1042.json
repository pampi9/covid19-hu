[{"date": "2021-12-27 10:42", "url": "https://koronavirus.gov.hu/cikkek/kasler-miklos-2022-szocialis-es-kulturalis-beremelesek-eve-lesz", "h1": "K\u00e1sler Mikl\u00f3s: 2022 a szoci\u00e1lis \u00e9s kultur\u00e1lis b\u00e9remel\u00e9sek \u00e9ve lesz", "body": "\nAz eg\u00e9szs\u00e9g\u00fcgy mellett a szoci\u00e1lis \u00e9s a kultur\u00e1lis szf\u00e9r\u00e1ban szint\u00e9n komoly b\u00e9remel\u00e9sre lehet sz\u00e1m\u00edtani 2022-ben, err\u0151l is besz\u00e9lt a Magyar Nemzet h\u00e9tf\u0151i sz\u00e1m\u00e1ban megjelent interj\u00faban K\u00e1sler Mikl\u00f3s.\n\nAz emberi er\u0151forr\u00e1sok minisztere azt is hangs\u00falyozta, hogy Magyarorsz\u00e1g a pand\u00e9mia m\u00e1sodik \u00e9v\u00e9ben is helyt \u00e1llt, ellent\u00e9tben t\u00f6bb nyugati orsz\u00e1ggal, amelyek ell\u00e1t\u00f3rendszere megingott. Hozz\u00e1tette: a megfelel\u0151 eg\u00e9szs\u00e9g\u00fcgyi ell\u00e1t\u00e1s \u00e9rdek\u00e9ben a j\u00e1rv\u00e1ny els\u0151 k\u00e9t hull\u00e1ma k\u00f6z\u00f6tti id\u0151ben t\u00f6meges eg\u00e9szs\u00e9g\u00fcgyi tov\u00e1bbk\u00e9pz\u00e9seket ind\u00edtottak, t\u00f6bb mint n\u00e9gyezer orvos, medikus, rezidens \u00e9s \u00e1pol\u00f3 k\u00e9sz\u00fclt fel a koronav\u00edrus elleni intenz\u00edv k\u00fczdelemre.\n\u00a0\u00a0\u00a0\u00a0Az alapell\u00e1t\u00e1sban v\u00e9gig biztos\u00edtani tudtuk mindenki sz\u00e1m\u00e1ra a sz\u00fcks\u00e9ges ell\u00e1t\u00e1st, emellett minden s\u00fcrg\u0151ss\u00e9gi beavatkoz\u00e1s, daganatos, sz\u00edv- \u00e9s \u00e9rrendszeri betegs\u00e9g diagnosztik\u00e1ja \u00e9s ter\u00e1pi\u00e1ja is megt\u00f6rt\u00e9nt. A sz\u0171r\u0151vizsg\u00e1latokat nagyon r\u00f6vid id\u0151re kellett felf\u00fcggeszteni, egyszer k\u00e9t h\u00f3napra, majd h\u00e1rom h\u00e9tre; csak hasonl\u00edt\u00e1sk\u00e9pp: Angli\u00e1ban ez hat h\u00f3nap volt. Magyarorsz\u00e1gon egy pillanatig nem sz\u00fcnetelt a daganatos betegek komplex ell\u00e1t\u00e1sa, m\u00edg N\u00e9metorsz\u00e1gban m\u00e9g az \u0151 ell\u00e1t\u00e1sukat is felf\u00fcggesztett\u00e9k azon t\u00fal, hogy nem tudt\u00e1k megfelel\u0151en ell\u00e1tni a koronav\u00edrus-fert\u0151z\u00f6tteket - fogalmazott a miniszter.\n\u00a0\u00a0\u00a0\u00a0K\u00e1sler Mikl\u00f3s az eg\u00e9szs\u00e9g\u00fcgyben zajl\u00f3 b\u00e9rfejleszt\u00e9sr\u0151l sz\u00f3lva kiemelte, hogy a folyamat egy t\u00f6bb \u00e9vig tart\u00f3 program els\u0151 \u00e1llom\u00e1sa, hiszen az orvosok fizet\u00e9se 2023-ra \u00e1tlagosan k\u00e9t \u00e9s f\u00e9lszeres\u00e9re emelkedik majd. Az eg\u00e9szs\u00e9g\u00fcgyi szakdolgoz\u00f3k janu\u00e1r elsej\u00e9t\u0151l 21 sz\u00e1zal\u00e9kos b\u00e9remel\u00e9sre sz\u00e1m\u00edthatnak, ami azt jelenti, hogy a j\u00f6v\u0151re befejez\u0151d\u0151 n\u00e9gyl\u00e9pcs\u0151s b\u00e9remel\u00e9snek k\u00f6sz\u00f6nhet\u0151en a szakdolgoz\u00f3i alapb\u00e9rek \u00f6sszesen 72 sz\u00e1zal\u00e9kkal n\u00f6vekedtek a 2018-as illetm\u00e9nyhez viszony\u00edtva.\n\u00a0\u00a0\u00a0\u00a0A szoci\u00e1lis szf\u00e9r\u00e1t \u00e9rint\u0151 b\u00e9remel\u00e9s kapcs\u00e1n a politikus hangs\u00falyozta, hogy\u00a0\u00a0a korm\u00e1ny d\u00f6nt\u00e9se alapj\u00e1n a szoci\u00e1lis, gyermekj\u00f3l\u00e9ti \u00e9s gyermekv\u00e9delmi \u00e1gazatban foglalkoztatottak b\u00e9re 2022. janu\u00e1r 1-t\u0151l h\u00fasz sz\u00e1zal\u00e9kkal n\u00f6vekszik, azonban ebben a szf\u00e9r\u00e1ban is folyamatos b\u00e9remel\u00e9sek voltak az elm\u00falt t\u00edz \u00e9vben. A most bejelentett b\u00e9remel\u00e9ssel a j\u00f6v\u0151 \u00e9vben ezen a ter\u00fcleten az \u00e1tlagb\u00e9r \u00f6sszege 370 ezer forint lesz. Ez azt jelenti, hogy 2010-hez k\u00e9pest 170 sz\u00e1zal\u00e9kkal n\u0151 j\u00f6v\u0151re a szoci\u00e1lis dolgoz\u00f3k b\u00e9re - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 kit\u00e9rt arra is, hogy\u00a0\u00a0janu\u00e1r elsej\u00e9t\u0151l h\u00fasz sz\u00e1zal\u00e9kkal emelkedik a kultur\u00e1lis szektorban dolgoz\u00f3k b\u00e9re.\n\u00a0\u00a0\u00a0\u00a0K\u00e1sler Mikl\u00f3s azt is elmondta, hogy a pand\u00e9mia v\u00e1ratlanul \u00faj helyzetet teremtett az el\u0151ad\u00f3m\u0171v\u00e9szetek\u00a0\u00a0vil\u00e1g\u00e1ban. \u00dagy fogalmazott, hogy a korm\u00e1nyzat a kialakult helyzetre rendk\u00edv\u00fcl gyorsan reag\u00e1lt, r\u00f6vid id\u0151 alatt el\u00e9rte a kultur\u00e1lis ter\u00fclet valamennyi szegmens\u00e9t int\u00e9zked\u00e9seivel, amelyek hat\u00e9konys\u00e1ga gyorsan megmutatkozott. A sorozatb\u00f3l kiemelte a K\u00f6sz\u00f6nj\u00fck, Magyarorsz\u00e1g! programot, amelynek c\u00e9lja az volt, hogy a pand\u00e9mi\u00e1s id\u0151szak elm\u00falt\u00e1val a hivat\u00e1sos szabad\u00fasz\u00f3 el\u0151ad\u00f3m\u0171v\u00e9szek tov\u00e1bbra is akt\u00edv szerepl\u0151i maradhassanak a kultur\u00e1lis \u00e9letnek.\n\nMTI 2021. december 27.\n\n"}]