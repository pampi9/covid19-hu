[{"date": "2021-12-26 10:02", "url": "https://koronavirus.gov.hu/cikkek/gyorgy-istvan-egy-eve-erkezett-meg-koronavirus-elleni-vedooltas-magyarorszagra", "h1": "Gy\u00f6rgy Istv\u00e1n: egy \u00e9ve \u00e9rkezett meg a koronav\u00edrus elleni v\u00e9d\u0151olt\u00e1s Magyarorsz\u00e1gra", "body": "\nEgy \u00e9ve \u00e9rkezett meg a koronav\u00edrus elleni v\u00e9d\u0151olt\u00e1s Magyarorsz\u00e1gra - mondta a korm\u00e1ny k\u00f6z\u00f6ss\u00e9gi oldal\u00e1ra vas\u00e1rnap felt\u00f6lt\u00f6tt vide\u00f3j\u00e1ban a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra.\n\n\nGy\u00f6rgy Istv\u00e1n a vide\u00f3ban elmondta: m\u00e9g aznap, hogy az els\u0151 sz\u00e1ll\u00edtm\u00e1nyok meg\u00e9rkeztek, megkezdt\u00e9k az olt\u00e1sok bead\u00e1s\u00e1t, \u00e9s az\u00f3ta m\u00e1r t\u00f6bb mint tizen\u00f6tmilli\u00f3 vakcin\u00e1t adtak be Magyarorsz\u00e1gon.\nHangs\u00falyozta, hogy minden olt\u00e1s bead\u00e1sa komoly szervez\u0151munk\u00e1t \u00e9s er\u0151forr\u00e1st ig\u00e9nyel, amelyet a korm\u00e1ny tov\u00e1bbra is biztos\u00edt, hogy megv\u00e9dje a magyar emberek eg\u00e9szs\u00e9g\u00e9t \u00e9s az orsz\u00e1g m\u0171k\u00f6d\u0151k\u00e9pess\u00e9g\u00e9t.\nFelid\u00e9zte: az olt\u00e1si program elej\u00e9n nem volt el\u00e9g olt\u00f3anyag, ez\u00e9rt \u00e1tgondolt sorrendet kellett fel\u00e1ll\u00edtani, hogy ki mikor kapja meg az olt\u00e1st. Minden c\u00e9lcsoport olt\u00e1sa egy-egy k\u00fcl\u00f6n olt\u00e1si akci\u00f3k\u00e9nt, prec\u00edz tervez\u00e9ssel val\u00f3sult meg sok sz\u00e1z katona, t\u00f6bb ezer orvos, eg\u00e9szs\u00e9g\u00fcgyi dolgoz\u00f3 \u00e9s k\u00f6zszolg\u00e1latot ell\u00e1t\u00f3 dolgoz\u00f3 \u00e1ldozatos munk\u00e1j\u00e1nak \u00e9s \u00f6sszefog\u00e1s\u00e1nak eredm\u00e9nyek\u00e9ppen - fogalmazott Gy\u00f6rgy Istv\u00e1n.\nAz olt\u00e1sokat egy \u00e9ve az eg\u00e9szs\u00e9g\u00fcgyi dolgoz\u00f3kkal \u00e9s az id\u0151sotthonok lak\u00f3ival kezdt\u00e9k, majd az id\u0151sekkel, a kr\u00f3nikus betegekkel, a rend\u0151r\u00f6kkel, katon\u00e1kkal, az iskolai-\u00f3vodai dolgoz\u00f3kkal \u00e9s a 60 \u00e9v alattiakkal folytatt\u00e1k.\nKiemelte, hogy a korm\u00e1ny vakcinabeszerz\u00e9seinek k\u00f6sz\u00f6nhet\u0151en Magyarorsz\u00e1g az Eur\u00f3pai Uni\u00f3ban els\u0151k\u00e9nt \u00e9rte el az 50 sz\u00e1zal\u00e9k feletti \u00e1toltotts\u00e1got. Szint\u00e9n az els\u0151k k\u00f6zt tette lehet\u0151v\u00e9 a korm\u00e1ny m\u00e1jusban \u00e9s j\u00faniusban a 12-18 \u00e9ves koroszt\u00e1ly olt\u00e1s\u00e1t - tette hozz\u00e1.\u00a0\u00a0\u00a0\u00a0Emellett ny\u00e1ron a Magyarorsz\u00e1gon \u00e9l\u0151 k\u00fclf\u00f6ldieknek \u00e9s a k\u00fclhoni magyaroknak is lehet\u0151v\u00e9 tett\u00e9k az olt\u00e1st, s\u0151t a szomsz\u00e9dos orsz\u00e1gok hat\u00e1rain \u00e9l\u0151knek is - ismertette.\nGy\u00f6rgy Istv\u00e1n r\u00e1mutatott: szint\u00e9n els\u0151k k\u00f6zt tett\u00e9k lehet\u0151v\u00e9 Magyarorsz\u00e1gon augusztust\u00f3l a meger\u0151s\u00edt\u0151 harmadik v\u00e9d\u0151olt\u00e1s felv\u00e9tel\u00e9t, \u00e9s ma m\u00e1r a beoltottak t\u00f6bb mint fele a meger\u0151s\u00edt\u0151 olt\u00e1ssal is rendelkezik. Ezzel az els\u0151k vagyunk, \u00e9s ez nagy el\u0151ny lehet az esetleges \u00fajabb hull\u00e1mmal szemben - mondta. Kit\u00e9rt arra, hogy ma m\u00e1r zajlik az 5-11 \u00e9ves koroszt\u00e1ly olt\u00e1sa is.\nAz \u00e1llamtitk\u00e1r szerint az egy \u00e9ve tart\u00f3 olt\u00e1si programnak k\u00f6sz\u00f6nhet\u0151en a magyarok az \u00faj \u00e9vnek \u00fagy \u00e1llhatnak neki, hogy mindenki j\u00f3val nagyobb biztons\u00e1gban van, \u00e9s a lakoss\u00e1g magasan \u00e1toltott. Magyarorsz\u00e1g tov\u00e1bbra is vakcina alap\u00fa v\u00e9dekez\u00e9st folytat, janu\u00e1rra a korm\u00e1ny t\u00f6bb olt\u00e1si akci\u00f3t is tervez, amikor a k\u00f3rh\u00e1zi olt\u00f3pontok mellett minden j\u00e1r\u00e1si sz\u00e9khelyen lesz olt\u00e1s, \u00e9s a h\u00e1ziorvosok is oltanak majd - mondta.\nGy\u00f6rgy Istv\u00e1n arra k\u00e9rt mindenkit, hogy aki m\u00e9g nem tette, mindenk\u00e9pp vegye fel a v\u00e9d\u0151olt\u00e1st, aki pedig megkapta mindk\u00e9t olt\u00e1s\u00e1t, \u00e9s az\u00f3ta eltelt m\u00e1r n\u00e9gy h\u00f3nap, a harmadik vakcin\u00e1t is adassa be saj\u00e1t maga, a csal\u00e1dja \u00e9s a k\u00f6rnyezete eg\u00e9szs\u00e9g\u00e9nek v\u00e9delme \u00e9rdek\u00e9ben.\n\nMTI 2021. december 26.\n\n"}]