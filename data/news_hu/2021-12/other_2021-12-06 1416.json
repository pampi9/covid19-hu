[{"date": "2021-12-06 14:16", "url": "https://koronavirus.gov.hu/cikkek/szijjarto-magyar-gazdasag-az-uj-vilaggazdasagi-korszak-nyertesei-koze-tartozik", "h1": "Szijj\u00e1rt\u00f3: a magyar gazdas\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozik", "body": "\nA magyar gazdas\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozik, a sz\u00e1mok ezt t\u00e1masztj\u00e1k al\u00e1 - mondta a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n az Orsz\u00e1ggy\u0171l\u00e9s gazdas\u00e1gi bizotts\u00e1g\u00e1ban tartott meghallgat\u00e1s\u00e1n.\n\n\nSzijj\u00e1rt\u00f3\u00a0P\u00e9ter hozz\u00e1tette: a j\u00e1rv\u00e1ny el\u0151tti teljes\u00edtm\u00e9ny\u00e9t a magyar gazdas\u00e1g m\u00e1r 2021 nyar\u00e1n el\u00e9rte, mik\u00f6zben a jelenlegi el\u0151rejelz\u00e9sek szerint is csak 2022 v\u00e9g\u00e9n v\u00e1rhat\u00f3, hogy a glob\u00e1lis gazdas\u00e1g visszat\u00e9r a j\u00e1rv\u00e1ny el\u0151tti teljes\u00edtm\u00e9ny\u00e9hez.\n\u00a0\u00a0\u00a0\u00a0K\u00f6zben a magyar gazdas\u00e1g rekordokat d\u00f6nt\u00f6tt tavaly \u00e9s id\u00e9n is - h\u00fazta al\u00e1.\n\u00a0\u00a0\u00a0\u00a0A t\u00e1rcavezet\u0151 r\u00e1mutatott: a vil\u00e1gj\u00e1rv\u00e1ny gazdas\u00e1gi k\u00f6vetkezm\u00e9nyei miatt 114 milli\u00f3 ember lett munkan\u00e9lk\u00fcli, 42 sz\u00e1zal\u00e9kkal cs\u00f6kkentek a glob\u00e1lis beruh\u00e1z\u00e1sok, a vil\u00e1ggazdas\u00e1g t\u00f6bb mint 5 sz\u00e1zal\u00e9kkal esett vissza tavaly.\n\u00a0\u00a0\u00a0\u00a0K\u00f6zben Magyarorsz\u00e1gon a kommunizmus buk\u00e1sa \u00f3ta soha nem dolgoztak annyian, mint most, a negyed\u00e9ves GDP-n\u00f6veked\u00e9sben pedig rekord lett az idei 2. negyed\u00e9vi (17,8 sz\u00e1zal\u00e9k) - sorolta.\n\u00a0\u00a0\u00a0\u00a0A vil\u00e1g 10. legnyitottabb gazdas\u00e1g\u00e1ban hogyan volt lehets\u00e9ges mindez? - tette fel a k\u00e9rd\u00e9st.\n\u00a0\u00a0\u00a0\u00a0\u00dagy - folytatta -, hogy a m\u00e1r 12 \u00e9ve k\u00f6vetkezetes strat\u00e9gi\u00e1t a \"hatalmas vit\u00e1k k\u00f6zepette\" sem adt\u00e1k fel: a korm\u00e1ny a j\u00e1rv\u00e1ny alatt is fenntartotta a folyamatos ad\u00f3cs\u00f6kkent\u00e9sr\u0151l sz\u00f3l\u00f3 elk\u00e9pzel\u00e9s\u00e9t. Az \u00e1llami forr\u00e1sokkal nem a munkan\u00e9lk\u00fclis\u00e9get, hanem annak megel\u0151z\u00e9s\u00e9t finansz\u00edrozt\u00e1k. Kihaszn\u00e1lva az \u00e1tmenetileg enged\u00e9keny uni\u00f3s szab\u00e1lyokat, a v\u00e1llalatok beruh\u00e1z\u00e1si felt\u00e9tel\u00e9\u00fcl azt szabt\u00e1k, hogy nem bocs\u00e1thatnak el embereket - h\u00fazta al\u00e1.\n\u00a0\u00a0\u00a0\u00a0Id\u00e9n minden eddigin\u00e9l t\u00f6bb, 57 beruh\u00e1z\u00e1sr\u00f3l k\u00f6t\u00f6ttek meg\u00e1llapod\u00e1st t\u00f6bb mint 4 milli\u00e1rd eur\u00f3 (1400 milli\u00e1rd forint) \u00e9rt\u00e9kben. Ezekhez a beruh\u00e1z\u00e1sokhoz 200 milli\u00e1rd forint t\u00e1mogat\u00e1st ny\u00fajt a korm\u00e1ny, mindez 9000 \u00faj munkahelyet hozott l\u00e9tre. Az adatok nem v\u00e9glegesek, jelezte, kedden, egy tervezett sz\u00f6uli meg\u00e1llapod\u00e1s, tov\u00e1bb fogja n\u00f6velni ezeket a sz\u00e1mokat.\n\u00a0\u00a0\u00a0\u00a0Ismertette: a magyar gazdas\u00e1g exportrekordot d\u00f6nt id\u00e9n, m\u00e1r az els\u0151 kilenchavi adatok 16 sz\u00e1zal\u00e9kos n\u00f6veked\u00e9st mutattak, \u00edgy minden eddigin\u00e9l nagyobb, 112 milli\u00e1rd eur\u00f3nyi exportvolumen v\u00e1rhat\u00f3 az \u00e9v v\u00e9g\u00e9re. Id\u00e9n ism\u00e9t D\u00e9l-Kore\u00e1b\u00f3l \u00e9rkezett a legt\u00f6bb beruh\u00e1z\u00e1s az orsz\u00e1gba, a teljes volumen mintegy fele. N\u00e9metorsz\u00e1g a m\u00e1sodik, az Egyes\u00fclt \u00c1llamok a harmadik lett. A vil\u00e1g legnagyobb aut\u00f3gy\u00e1rt\u00f3i k\u00f6z\u00fcl h\u00e1rom is - Audi, Mercedes, BMW - kulcsszerepet sz\u00e1n Magyarorsz\u00e1gnak az elektromos aut\u00f3iparban.\n\u00a0\u00a0\u00a0\u00a0A j\u00e1rv\u00e1ny miatt ind\u00edtott rendk\u00edv\u00fcli beruh\u00e1z\u00e1s\u00f6szt\u00f6nz\u00e9si programban 1380 c\u00e9g kapott 373 milli\u00e1rd forint t\u00e1mogat\u00e1st, \u00f6sszesen 900 milli\u00e1rd forintnyi beruh\u00e1z\u00e1s\u00e1hoz. \u00cdgy 290 ezer munkahelyet siker\u00fclt meg\u0151rizni, ezzel az \u00faj korszak kezdeti f\u00e1zis\u00e1ban, a gazdas\u00e1gi kapacit\u00e1sok glob\u00e1lis eloszt\u00e1si verseny\u00e9ben sikeres volt az orsz\u00e1g - h\u00fazta al\u00e1.\n\u00a0\u00a0\u00a0\u00a0K\u00f6z\u00f6lte: 33 v\u00e1llalat 20 ezer dolgoz\u00f3j\u00e1nak k\u00e9pz\u00e9s\u00e9re ny\u00fajtottak 19 milli\u00e1rd forint k\u00e9pz\u00e9si t\u00e1mogat\u00e1st. A magyar v\u00e1llalatok exportk\u00e9pess\u00e9g\u00e9nek jav\u00edt\u00e1s\u00e1ra 82 c\u00e9gnek 3 milli\u00e1rd forint t\u00e1mogat\u00e1st ny\u00fajtottak, \u00e9s 70 milli\u00e1rd forint \u00e9rt\u00e9kben 50 c\u00e9gnek ny\u00fajtottak t\u00e1mogat\u00e1st k\u00fclf\u00f6ldi beruh\u00e1z\u00e1shoz, exportn\u00f6vel\u00e9si c\u00e9lokra.\n\u00a0\u00a0\u00a0\u00a0Az EXIM megd\u00f6nt\u00f6tte hitelfoly\u00f3s\u00edt\u00e1si rekordj\u00e1t: jelenleg 478 milli\u00e1rd forintnyi hitelkihelyez\u00e9sn\u00e9l tart, ami azt jelenti, hogy \u00e9v v\u00e9g\u00e9re el\u00e9ri az 500 milli\u00e1rd forintot - mondta.\n\u00a0\u00a0\u00a0\u00a0Barcza Attila (Fidesz) k\u00e9pvisel\u0151 szerint vit\u00e1n fel\u00fcl \u00e1ll, hogy a keleti nyit\u00e1s helyes, sz\u00fcks\u00e9gszer\u0171 volt. T\u00f6bb fideszes k\u00e9pvisel\u0151 ezzel egyet\u00e9rtett, Szatm\u00e1ry Krist\u00f3f szerint ennek legk\u00e9zzelfoghat\u00f3bb eredm\u00e9nye az energiabiztons\u00e1g.\n\u00a0\u00a0\u00a0\u00a0Az ellenz\u00e9ki k\u00e9pvisel\u0151k vitatt\u00e1k a keleti nyit\u00e1s siker\u00e9t. Mell\u00e1r Tam\u00e1s (P\u00e1rbesz\u00e9d) szerint t\u00fal optimista a miniszter, Magyarorsz\u00e1g a gyarmati orsz\u00e1g szindr\u00f3m\u00e1j\u00e1t mutatja, a n\u00f6veked\u00e9s pedig \"felf\u00fajt lufi\". Szak\u00e1cs L\u00e1szl\u00f3 (MSZP) azt mondta, hogy a magyar versenyk\u00e9pess\u00e9g az olcs\u00f3 munkaer\u0151n alapul, \u00e9s a gyenge forinton.\n\u00a0\u00a0\u00a0\u00a0A beruh\u00e1z\u00e1sok \u00e1llami t\u00e1mogat\u00e1s\u00e1t vitat\u00f3 felvet\u00e9sre\u00a0Szijj\u00e1rt\u00f3\u00a0P\u00e9ter elmondta: ennek szigor\u00fa szab\u00e1lyoz\u00e1sa van, \u00e9s elsz\u00e1mol\u00e1si rendje, ami minden orsz\u00e1gra vonatkozik. A nemzetk\u00f6zi verseny er\u0151s a beruh\u00e1z\u00e1sok\u00e9rt, az egyik fontos versenyel\u0151ny az alacsony t\u00e1rsas\u00e1gi ad\u00f3. A keleti orsz\u00e1gokba ir\u00e1nyul\u00f3 export 16 sz\u00e1zal\u00e9kos n\u00f6veked\u00e9st mutat id\u00e9n janu\u00e1r-szeptemberben. 2019 \u00f3ta a legnagyobb beruh\u00e1z\u00e1sokat keleti v\u00e1llalatok hozz\u00e1k az orsz\u00e1gba - mondta a keleti nyit\u00e1st vitat\u00f3 felvet\u00e9sekre.\n\nMTI 2021. december 6.\n\n"}]