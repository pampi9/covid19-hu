[{"date": "2021-12-23 09:20", "url": "https://koronavirus.gov.hu/cikkek/pm-egy-het-van-hatra-februari-adovisszateriteshez-szukseges-nyilatkozat-leadasaig", "h1": "PM: egy h\u00e9t van h\u00e1tra a febru\u00e1ri ad\u00f3visszat\u00e9r\u00edt\u00e9shez sz\u00fcks\u00e9ges nyilatkozat lead\u00e1s\u00e1ig", "body": "\nM\u00e9g egy h\u00e9t \u00e1ll rendelkez\u00e9sre a febru\u00e1ri ad\u00f3visszat\u00e9r\u00edt\u00e9shez sz\u00fcks\u00e9ges nyilatkozat kit\u00f6lt\u00e9s\u00e9re, amelyb\u0151l cs\u00fct\u00f6rt\u00f6k reggelig m\u00e1r 650 ezer be is \u00e9rkezett. Az ad\u00f3hivatal december 31-ig m\u00e9g mintegy 100 ezer sz\u00fcl\u0151 nyilatkozat\u00e1t v\u00e1rja - t\u00e1j\u00e9koztatta T\u00e1llai Andr\u00e1s \u00e1llamtitk\u00e1r\u00a0az MTI-t.\u00a0A magyar ad\u00f3z\u00e1si t\u00f6rt\u00e9nelemben p\u00e9lda n\u00e9lk\u00fcli a csal\u00e1di ad\u00f3visszat\u00e9r\u00edt\u00e9s, amely minden olyan gyermeket nevel\u0151 sz\u00fcl\u0151nek j\u00e1r, aki id\u00e9n legal\u00e1bb egy napig csal\u00e1di kedvezm\u00e9nyre volt jogosult.\u00a0A j\u00e1rv\u00e1ny okozta neh\u00e9zs\u00e9gek miatt \u00fagy d\u00f6nt\u00f6tt a korm\u00e1ny, hogy \u00fajabb t\u00e1mogat\u00e1st ad a gyermekes csal\u00e1doknak.\n\n\u00a0 A P\u00e9nz\u00fcgyminiszt\u00e9rium parlamenti \u00e1llamtitk\u00e1ra hangs\u00falyozta, hogy a gyermeket nevel\u0151 sz\u00fcl\u0151nek - ha nem \u0151 kapja a csal\u00e1di p\u00f3tl\u00e9kot - fontos m\u00e9rf\u00f6ldk\u0151 a december 31-e. Eddig kell ugyanis az ad\u00f3visszat\u00e9r\u00edt\u00e9shez sz\u00fcks\u00e9ges nyilatkozatot, az \u00fagynevezett VISSZADO-t kit\u00f6lteni - tette hozz\u00e1 T\u00e1llai Andr\u00e1s.\nA VISSZADO-nyilatkozat itt \u00e9rhet\u0151 el:\u00a0https://www.nav.gov.hu/nav/ado/szja/szja_visszaterites\n\u00a0\u00a0\u00a0\u00a0Az esetek jelent\u0151s t\u00f6bbs\u00e9g\u00e9ben mindk\u00e9t sz\u00fcl\u0151nek j\u00e1r a csal\u00e1di p\u00f3tl\u00e9k, de azt t\u00e9nylegesen csak az egyik sz\u00fcl\u0151 kapja k\u00e9zhez, \u00edgy az \u0151 banksz\u00e1mlasz\u00e1m\u00e1t, vagy postai c\u00edm\u00e9t ismeri az ad\u00f3hivatal. Viszont a m\u00e1sik sz\u00fcl\u0151 eset\u00e9ben az ad\u00f3visszat\u00e9r\u00edt\u00e9shez sz\u00fcks\u00e9ges legfontosabb adat hi\u00e1nyzik. Az ad\u00f3hivatal nem tudja, hogy hov\u00e1 kell utalni a visszaj\u00e1r\u00f3 ad\u00f3t - magyar\u00e1zta az \u00e1llamtitk\u00e1r.\n\u00a0\u00a0\u00a0\u00a0Amennyiben az \u00e9desanya kapja a csal\u00e1di p\u00f3tl\u00e9kot, neki nincs teend\u0151je. Az adatok helyess\u00e9g\u00e9t a VISSZADO megtekint\u00e9s\u00e9vel n\u00e9h\u00e1ny kattint\u00e1st k\u00f6vet\u0151en \u0151 is ellen\u0151rizheti, de a nyilatkozatot csak egyetlenegy esetben kell, hogy kit\u00f6ltse: ha m\u00e1shov\u00e1 k\u00e9ri az ad\u00f3visszat\u00e9r\u00edt\u00e9s kiutal\u00e1s\u00e1t, mint ahov\u00e1 a csal\u00e1di p\u00f3tl\u00e9kot kapja. Az \u00e9desapa, a h\u00e1zast\u00e1rs viszont csak \u00fagy kapja k\u00e9zhez febru\u00e1r 15-ig az ad\u00f3visszat\u00e9r\u00edt\u00e9s \u00f6sszeg\u00e9t, ha szilveszterig nyilatkozik - nyomat\u00e9kos\u00edtotta T\u00e1llai Andr\u00e1s.\n\u00a0\u00a0\u00a0\u00a0A magyar ad\u00f3z\u00e1si t\u00f6rt\u00e9nelemben p\u00e9lda n\u00e9lk\u00fcli a csal\u00e1di ad\u00f3visszat\u00e9r\u00edt\u00e9s, amely minden olyan gyermeket nevel\u0151 sz\u00fcl\u0151nek j\u00e1r, aki id\u00e9n legal\u00e1bb egy napig csal\u00e1di kedvezm\u00e9nyre volt jogosult - mondta az \u00e1llamtitk\u00e1r.\n\u00a0\u00a0\u00a0\u00a0P\u00e9lda\u00e9rt\u00e9k\u0171 az int\u00e9zked\u00e9s abban a tekintetben is, hogy t\u00f6bb t\u00edpus\u00fa j\u00f6vedelem ad\u00f3j\u00e1t \u00e9rinti. \u00cdgy nemcsak a munkab\u00e9rb\u0151l sz\u00e1rmaz\u00f3 j\u00f6vedelem ad\u00f3ja j\u00e1r vissza, hanem p\u00e9ld\u00e1ul a v\u00e1llalkoz\u00f3i kiv\u00e9tet, a gyedet, az \u0151stermel\u0151i \u00e9s az ingatlan b\u00e9rbead\u00e1sb\u00f3l sz\u00e1rmaz\u00f3 j\u00f6vedelmet terhel\u0151 ad\u00f3 is. Az ekhosoknak (egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s) az ad\u00f3b\u00f3l szja-nak min\u0151s\u00fcl\u0151 9,5 sz\u00e1zal\u00e9kos r\u00e9sz j\u00e1r vissza. A kat\u00e1sok (kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja) pedig a befizetett ad\u00f3 negyed\u00e9t kapj\u00e1k k\u00e9zhez, a f\u0151\u00e1ll\u00e1s\u00fa kat\u00e1sok p\u00e9ld\u00e1ul \u00e9vi 150 ezer forinttal sz\u00e1molhatnak - sorolta az \u00e1llamtitk\u00e1r.\n\u00a0\u00a0\u00a0\u00a0Annyif\u00e9le kit\u00f6lt\u00e9si lehet\u0151s\u00e9get biztos\u00edt az ad\u00f3hivatal, hogy mindenki megtal\u00e1lja a sz\u00e1m\u00e1ra legkedvez\u0151bbet - h\u00fazta al\u00e1 T\u00e1llai Andr\u00e1s. A VISSZADO-t legegyszer\u0171bb online kit\u00f6lteni, hiszen az \u0171rlapon szerepelnek az ad\u00f3hivatal rendelkez\u00e9s\u00e9re \u00e1ll\u00f3 adatok, csak a hi\u00e1nyz\u00f3 adatokat kell be\u00edrni. De a nyilatkozat pap\u00edralapon is beny\u00fajthat\u00f3 a post\u00e1n kereszt\u00fcl, vagy szem\u00e9lyesen a NAV \u00fcgyf\u00e9lszolg\u00e1latain is leadhat\u00f3 - eml\u00e9keztetett az \u00e1llamtitk\u00e1r.\nMTI\n\n"}]