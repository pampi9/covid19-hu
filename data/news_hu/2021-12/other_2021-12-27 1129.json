[{"date": "2021-12-27 11:29", "url": "https://koronavirus.gov.hu/cikkek/wikonkal-nyugodt-karacsonya-volt-az-egeszsegugynek", "h1": "Wikonk\u00e1l: nyugodt kar\u00e1csonya volt az eg\u00e9szs\u00e9g\u00fcgynek", "body": "\nEl\u00e9g nyugodt, szinte b\u00e9kebeli kar\u00e1csonya volt a magyar eg\u00e9szs\u00e9g\u00fcgynek ahhoz k\u00e9pest, hogy m\u00e1s orsz\u00e1gokban a koronav\u00edrus milyen nagy terhel\u00e9st okozott - mondta a budapesti Honv\u00e9dk\u00f3rh\u00e1z f\u0151igazgat\u00f3ja az M1 aktu\u00e1lis h\u00e9tf\u0151 reggeli m\u0171sor\u00e1ban.\n\n\nWikonk\u00e1l Norbert Mikl\u00f3s azt mondta: egyre t\u00f6bb orsz\u00e1g h\u00edrad\u00e1s\u00e1ban lehet l\u00e1tni, bel\u00e1tt\u00e1k, hogy a harmadik olt\u00e1s bead\u00e1s\u00e1nak k\u00e9s\u0151i megkezd\u00e9se hiba volt.\n\u00a0\u00a0\u00a0\u00a0\"Magyarorsz\u00e1g ebben zseni\u00e1lis volt, mivel id\u0151ben kezdte el adni a harmadik olt\u00e1st\" - tette hozz\u00e1.\n\u00a0\u00a0\u00a0\u00a0A f\u0151igazgat\u00f3 elmondta, messze a harmadik k\u00f6r\u00f6s olt\u00e1sok vezetnek, de sokan vannak, akik meggondolj\u00e1k magukat, \u00e9s most k\u00e9rik az els\u0151 vagy a m\u00e1sodik olt\u00e1st. Hozz\u00e1tette: orvosk\u00e9nt, apak\u00e9nt \u00e9s felel\u0151s polg\u00e1rk\u00e9nt csak azt tudja mondani, hogy a gyermekeknek is meg kell kapniuk az olt\u00e1st, mert a fert\u0151z\u00e9si l\u00e1ncot \u00edgy lehet megt\u00f6rni.\n\u00a0\u00a0\u00a0\u00a0A Honv\u00e9dk\u00f3rh\u00e1z f\u0151igazgat\u00f3ja arr\u00f3l is besz\u00e9lt, hogy az Eur\u00f3p\u00e1ban egyre t\u00f6bb helyen domin\u00e1nss\u00e1 val\u00f3 omikron vari\u00e1ns \u00e1ltal relat\u00edve kedvez\u0151bb ir\u00e1nyt vett a koronav\u00edrus-j\u00e1rv\u00e1ny, hiszen az ugyan sok embert \u00e9r majd el, de kevesebb\u00e9 okoz megbeteged\u00e9st. Hozz\u00e1tette: szinte biztos, hogy hamarosan elindul az \u00f6t\u00f6dik hull\u00e1m, \u00e9s a c\u00e9l tov\u00e1bbra is a lapos j\u00e1rv\u00e1nyg\u00f6rbe.\n\nMTI 2021. december 27.\n\n"}]