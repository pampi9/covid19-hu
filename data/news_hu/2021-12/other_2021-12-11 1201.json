[{"date": "2021-12-11 12:01", "url": "https://koronavirus.gov.hu/cikkek/itm-76-ezer-onfoglalkoztato-kapott-kompenzacios-tamogatast", "h1": "ITM: 76 ezer \u00f6nfoglalkoztat\u00f3 kapott kompenz\u00e1ci\u00f3s t\u00e1mogat\u00e1st", "body": "\nNovember v\u00e9g\u00e9ig ig\u00e9nyelhett\u00e9k az \u00e1gazati b\u00e9rt\u00e1mogat\u00e1sb\u00f3l munkav\u00e1llal\u00f3 h\u00edj\u00e1n kimaradtak az egyszeri, 219 ezer forintos t\u00e1mogat\u00e1st. A lehet\u0151s\u00e9g t\u00f6bb mint 76 ezer \u00f6nfoglalkoztat\u00f3, m\u00e1sok mellett fodr\u00e1szok, kozmetikusok, idegenvezet\u0151k, el\u0151ad\u00f3m\u0171v\u00e9szek \u00e9s aut\u00f3siskolai oktat\u00f3k sz\u00e1m\u00e1ra jelentett k\u00e9zzelfoghat\u00f3 seg\u00edts\u00e9get - ismertette Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca szombati k\u00f6zlem\u00e9ny\u00e9ben.\n\n\nHozz\u00e1tette: a csaknem 17 milli\u00e1rd forint meg\u00edt\u00e9lt t\u00e1mogat\u00e1s is hozz\u00e1j\u00e1rult a hazai munkahelyek eredm\u00e9nyes meg\u0151rz\u00e9s\u00e9hez, a j\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1sok talpon marad\u00e1s\u00e1hoz.\nAz \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban azok r\u00e9szes\u00fclhettek, akik kor\u00e1bban alkalmazottak hi\u00e1ny\u00e1ban nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni. Az \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphattak. A 219 ezer forintos egyszeri t\u00e1mogat\u00e1s f\u0151k\u00e9nt a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00e1sok sz\u00e1m\u00e1ra k\u00f6nny\u00edtette meg a fennmarad\u00e1st - \u00edrt\u00e1k.\nA legt\u00f6bb k\u00e9relem a f\u0151v\u00e1rosb\u00f3l, Pest, Hajd\u00fa-Bihar, Gy\u0151r-Moson-Sopron \u00e9s Borsod-Aba\u00faj-Zempl\u00e9n megy\u00e9b\u0151l \u00e9rkezett be. A legnagyobb sz\u00e1mban a fodr\u00e1szok, kozmetikusok \u00e9ltek a lehet\u0151s\u00e9ggel, az ig\u00e9nyl\u0151k k\u00f6z\u00fcl t\u00f6bb mint 30 ezren sz\u00e9ps\u00e9g\u00e1pol\u00e1ssal foglalkoznak.\nBod\u00f3 S\u00e1ndor hozz\u00e1tette: \"a munkaalap\u00fa gazdas\u00e1g ki\u00e9p\u00edt\u00e9s\u00e9ben a magyar emberekkel k\u00f6z\u00f6sen 2010 \u00f3ta el\u00e9rt eredm\u00e9nyeink v\u00e1ls\u00e1g\u00e1ll\u00f3nak bizonyultak. A b\u00e9rt\u00e1mogat\u00e1sok \u00e9s egy\u00e9b korm\u00e1nyzati int\u00e9zked\u00e9sek hat\u00e9konyan szolg\u00e1lt\u00e1k a munkahelyek meg\u0151rz\u00e9s\u00e9t. A hazai foglalkoztat\u00e1s rekordokat d\u00f6nt, Magyarorsz\u00e1gon t\u00f6bben dolgoznak, mint a rendszerv\u00e1lt\u00e1s \u00f3ta b\u00e1rmikor. Az \u00e1ll\u00e1skeres\u0151k sz\u00e1ma az elm\u00falt h\u00e1rom \u00e9vtizedben csak 2019 v\u00e9g\u00e9n volt alacsonyabb a mostanin\u00e1l. Egyre sz\u00e9lesebb k\u00f6rben \u00f6szt\u00f6nzi az elhelyezked\u00e9st a V\u00e1llalkoz\u00e1sok munkaer\u0151 t\u00e1mogat\u00e1sa, amelynek k\u00f6sz\u00f6nhet\u0151en m\u00e1r k\u00f6zel harmincezren \u00e1llhattak munk\u00e1ba. Magyarorsz\u00e1g el\u0151re megy, nem h\u00e1tra, v\u00e1ltozatlan c\u00e9lunk a teljes foglalkoztat\u00e1s el\u00e9r\u00e9se.\"\n\nMTI\n\n"}]