[{"date": "2021-12-14 15:07", "url": "https://koronavirus.gov.hu/cikkek/itm-allandosul-tavmunka-rugalmas-atmeneti-szabalyozasa", "h1": "ITM: \u00e1lland\u00f3sul a t\u00e1vmunka rugalmas \u00e1tmeneti szab\u00e1lyoz\u00e1sa", "body": "\nT\u00f6rv\u00e9nyi szintre emelte az Orsz\u00e1ggy\u0171l\u00e9s a vesz\u00e9lyhelyzet idej\u00e9re hozott korm\u00e1nyrendeleti int\u00e9zked\u00e9seket a t\u00f6bbi k\u00f6z\u00f6tt a t\u00e1vmunk\u00e1val kapcsolatban is - h\u00edvta fel a figyelmet Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra. A rugalmas szab\u00e1lyoz\u00e1s egyike azoknak az int\u00e9zked\u00e9seknek, amelyek hozz\u00e1j\u00e1rultak a munkahelyek v\u00e9delm\u00e9hez \u00e9s \u00faj munkahelyek teremt\u00e9s\u00e9hez a j\u00e1rv\u00e1ny ellen\u00e9re is - fogalmazott az \u00e1llamtitk\u00e1r az ITM keddi k\u00f6zlem\u00e9ny\u00e9ben.\n\n\nHozz\u00e1tette, a szab\u00e1lyoz\u00e1s \u00edgy a kor\u00e1bbin\u00e1l sz\u00e9lesebb k\u00f6rben biztos\u00edt lehet\u0151s\u00e9get a t\u00e1vmunk\u00e1ra a versenyszf\u00e9r\u00e1ban. A minim\u00e1lb\u00e9r janu\u00e1ri megemel\u00e9s\u00e9vel a t\u00e1vmunk\u00e1ban dolgoz\u00f3knak sz\u00e1mla alap\u00fa elsz\u00e1mol\u00e1s n\u00e9lk\u00fcl, \u00e1tal\u00e1nyd\u00edjk\u00e9nt kifizethet\u0151 k\u00f6lts\u00e9gt\u00e9r\u00edt\u00e9s \u00f6sszege is \u00f6t\u00f6d\u00e9vel n\u0151. Gyors \u00fctemben nyert teret a t\u00e1vmunka Magyarorsz\u00e1gon a vil\u00e1gj\u00e1rv\u00e1ny hat\u00e1s\u00e1ra. Tavaly m\u00e1jusban mintegy 750 ezren dolgoztak legal\u00e1bb alkalmank\u00e9nt \u00edgy. B\u00e1r e kiugr\u00f3 szinthez k\u00e9pest az\u00f3ta jelent\u0151s a cs\u00f6kken\u00e9s, m\u00e9g ma is a kor\u00e1bbi 100-120 ezer dolgoz\u00f3 t\u00f6bbsz\u00f6r\u00f6se \u00e9l a lehet\u0151s\u00e9ggel - jegyezte meg k\u00f6zlem\u00e9ny\u00e9ben az ITM.\n\u00a0\u00a0\u00a0\u00a0A t\u00e1vmunka nemcsak a munkav\u00e1llal\u00f3k, csal\u00e1dok eg\u00e9szs\u00e9g\u00e9nek v\u00e9delm\u00e9t, hanem a gazdas\u00e1g stabilit\u00e1s\u00e1nak meg\u0151rz\u00e9s\u00e9t, a munkahelyek megtart\u00e1s\u00e1t is szolg\u00e1lta az elm\u00falt id\u0151szakban. A vesz\u00e9lyhelyzeti szab\u00e1lyoz\u00e1s megfelel\u0151 jogi keretet teremtett, \u00e9rdemben m\u00e9rs\u00e9kelte az adminisztr\u00e1ci\u00f3s terheket, rugalmasabb\u00e1 tette az el\u0151\u00edr\u00e1sokat. A t\u00e1vmunk\u00e1t ig\u00e9nybe vev\u0151k nagy sz\u00e1ma miatt az Orsz\u00e1ggy\u0171l\u00e9s is indokoltnak tal\u00e1lta a bev\u00e1lt gyakorlat fenntart\u00e1s\u00e1t.\n\u00a0\u00a0\u00a0\u00a0A t\u00f6rv\u00e9nyi szab\u00e1lyoz\u00e1s \u00e9rtelm\u00e9ben a munk\u00e1ltat\u00f3nak \u00e9s a munkav\u00e1llal\u00f3nak v\u00e1ltozatlanul munkaszerz\u0151d\u00e9sben kell meg\u00e1llapodnia a t\u00e1vmunkav\u00e9gz\u00e9sben, amely ir\u00e1nyad\u00f3 az \u00fajonnan bevezetett r\u00e9szbeni t\u00e1vmunkav\u00e9gz\u00e9sre is. Cs\u00f6kken a t\u00e1vmunka adminisztr\u00e1ci\u00f3ja, az \u00e1tal\u00e1nyd\u00edj bevezet\u00e9s\u00e9vel a munkaad\u00f3nak a mindenkori minim\u00e1lb\u00e9r 10 sz\u00e1zal\u00e9k\u00e1t nem sz\u00fcks\u00e9ges t\u00e9telesen, sz\u00e1mla alapj\u00e1n elsz\u00e1molnia. A t\u00e1vmunk\u00e1ban dolgoz\u00f3k \u00edgy j\u00f6v\u0151 janu\u00e1rt\u00f3l ak\u00e1r havi 20 ezer forintot kaphatnak a feladataik ell\u00e1t\u00e1s\u00e1val kapcsolatos k\u00f6lts\u00e9gekre (rezsi, internet, biztos\u00edt\u00e1s stb.).\n\u00a0\u00a0\u00a0\u00a0A munkav\u00e9gz\u00e9s helye a m\u00f3dosul\u00f3 munkav\u00e9delmi el\u0151\u00edr\u00e1sok betart\u00e1sa mellett szabadon megv\u00e1laszthat\u00f3. A sz\u00e1m\u00edt\u00e1stechnikai eszk\u00f6zzel v\u00e9gzett t\u00e1vmunka eset\u00e9n a munk\u00e1ltat\u00f3 \u00edr\u00e1sos t\u00e1j\u00e9koztat\u00e1st ad a munkav\u00e9gz\u00e9shez sz\u00fcks\u00e9ges, eg\u00e9szs\u00e9get nem vesz\u00e9lyeztet\u0151, biztons\u00e1gos munkak\u00f6r\u00fclm\u00e9nyek szab\u00e1lyair\u00f3l, a munkav\u00e1llal\u00f3 ezek figyelembe v\u00e9tel\u00e9vel v\u00e1lasztja meg a munkav\u00e9gz\u00e9si helyet. A nem sz\u00e1m\u00edt\u00e1stechnikai eszk\u00f6zzel v\u00e9gzett munka (ilyen lehet p\u00e9ld\u00e1ul a varr\u00e1s vagy egyszer\u0171bb \u00f6sszeszerel\u00e9si feladat) eset\u00e9n a nagyobb kock\u00e1zatra tekintettel maradnak a szigor\u00fabb munkav\u00e9delmi krit\u00e9riumok. A felek \u00edr\u00e1sban \u00e1llapodnak meg a munkav\u00e9gz\u00e9s hely\u00e9r\u0151l, melyet a munk\u00e1ltat\u00f3nak el\u0151zetesen munkav\u00e9delmi szempontb\u00f3l megfelel\u0151nek kell min\u0151s\u00edtenie. Ezt k\u00f6vet\u0151en a munkav\u00e1llal\u00f3 nem v\u00e1ltoztathatja meg a t\u00e1vmunkav\u00e9gz\u00e9s hely\u00e9t.\n\nMTI 2021. december 14.\n\n"}]