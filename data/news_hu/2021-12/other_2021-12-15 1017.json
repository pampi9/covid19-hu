[{"date": "2021-12-15 10:17", "url": "https://koronavirus.gov.hu/cikkek/pm-beerkezett-felmilliomodik-nyilatkozat", "h1": "PM: be\u00e9rkezett a f\u00e9lmilliomodik nyilatkozat", "body": "\nM\u00e9g t\u00f6bb mint k\u00e9t h\u00e9t van h\u00e1tra a febru\u00e1ri ad\u00f3visszat\u00e9r\u00edt\u00e9shez sz\u00fcks\u00e9ges nyilatkozatok kit\u00f6lt\u00e9s\u00e9re, de m\u00e1r be\u00e9rkezett a f\u00e9lmilliomodik VISSZADO-nyilatkozat. Az ad\u00f3hivatal december 31-ig m\u00e9g mintegy 250 ezer sz\u00fcl\u0151 nyilatkozat\u00e1t v\u00e1rja - t\u00e1j\u00e9koztatta T\u00e1llai Andr\u00e1s az MTI-t.\n\n\nA P\u00e9nz\u00fcgyminiszt\u00e9rium parlamenti \u00e1llamtitk\u00e1ra elmondta, hogy a magyar korm\u00e1ny egyed\u00fcl\u00e1ll\u00f3 int\u00e9zked\u00e9se r\u00e9v\u00e9n a gyermekes csal\u00e1dok 2022-ben egy \u00e9vnyi ad\u00f3t kapnak vissza, egy\u00fcttesen 600 milli\u00e1rd forintot. Az \u00f6sszegek azonban csak akkor \u00e9rhetnek c\u00e9lba, ha az ad\u00f3hivatal ismeri a jogosultak banksz\u00e1mlasz\u00e1m\u00e1t, vagy a postai c\u00edm\u00e9t - sz\u00f6gezte le T\u00e1llai Andr\u00e1s.\n\u00a0\u00a0\u00a0\u00a0Mint mondta: ebb\u0151l a szempontb\u00f3l fontos m\u00e9rf\u00f6ldk\u0151 az ad\u00f3-visszat\u00e9r\u00edt\u00e9s folyamat\u00e1ban a december 31-ei id\u0151pont, amely az egyszer\u0171en kit\u00f6lthet\u0151, \u00fagynevezett VISSZADO-nyilatkozat bek\u00fcld\u00e9s\u00e9nek hat\u00e1rideje. Ez az az \u0171rlap, ami a legl\u00e9nyegesebb gyakorlati k\u00e9rd\u00e9st rendezi: hova is k\u00fcldje a p\u00e9nzt az \u00e1llam - jegyezte meg az \u00e1llamtitk\u00e1r.\n\u00a0\u00a0\u00a0\u00a0A sz\u00fcl\u0151k jelent\u0151s r\u00e9sz\u00e9nek ki se kell t\u00f6lteni a nyilatkozatot, csak annak van teend\u0151je, aki csal\u00e1di kedvezm\u00e9nyre jogosult, de a csal\u00e1di p\u00f3tl\u00e9kot nem \u0151 kapja k\u00e9zhez. \u00cdgy p\u00e9ld\u00e1ul ha az \u00e9desanya kapja a csal\u00e1di p\u00f3tl\u00e9kot, akkor neki nem; de a h\u00e1zast\u00e1rs\u00e1nak ki kell t\u00f6ltenie a nyilatkozatot az\u00e9rt, hogy febru\u00e1r 15-ig megkapja az ad\u00f3visszat\u00e9r\u00edt\u00e9s \u00f6sszeg\u00e9t - \u00f6sszegezte T\u00e1llai Andr\u00e1s.\n\u00a0\u00a0\u00a0\u00a0Az ad\u00f3visszat\u00e9r\u00edt\u00e9s nem veszhet el, m\u00e9g akkor sem, ha valaki lek\u00e9si a szilveszteri hat\u00e1rid\u0151t - h\u00fazta al\u00e1 az \u00e1llamtitk\u00e1r. \u00a0\u00a0\u00a0\u00a0Megjegyezte, hogy a k\u00e9sedelem ugyanakkor nemcsak k\u00e9s\u0151bbi utal\u00e1st, hanem n\u00e9mi adminisztr\u00e1ci\u00f3s t\u00f6bbletfeladatot is jelent. Azoknak a sz\u00fcl\u0151knek, akik lek\u00e9sik a december 31-ei hat\u00e1rid\u0151t, az ad\u00f3hivatal \u00e1ltal elk\u00e9sz\u00edtett bevall\u00e1si-tervezetet ki kell majd eg\u00e9sz\u00edteni\u00fck a kiutal\u00e1si adatokkal, \u00e9s ebben az esetben a visszat\u00e9r\u00edt\u00e9st a NAV az \u00e1ltal\u00e1nos szab\u00e1lyok szerint, a bevall\u00e1s be\u00e9rkez\u00e9s\u00e9t\u0151l sz\u00e1m\u00edtott harminc napon bel\u00fcl, de legkor\u00e1bban 2022. m\u00e1rcius elsej\u00e9n utalja ki - ismertette T\u00e1llai Andr\u00e1s.\n\u00a0\u00a0\u00a0\u00a0\u00c9ppen ez\u00e9rt annak a mintegy negyedmilli\u00f3 sz\u00fcl\u0151nek, akit\u0151l m\u00e9g v\u00e1rja a hi\u00e1nyz\u00f3 adatokat az ad\u00f3hivatal, \u00e9rdemes az elk\u00f6vetkez\u0151 k\u00e9t h\u00e9tben n\u00e9h\u00e1ny percet sz\u00e1nni a VISSZADO-nyilatkozat kit\u00f6lt\u00e9s\u00e9re - javasolta az \u00e1llamtitk\u00e1r.\n\u00a0\u00a0\u00a0\u00a0Az ad\u00f3hivatal honlapj\u00e1r\u00f3l \u00e9rhet\u0151 el \u00e9s t\u00f6lthet\u0151 ki legegyszer\u0171bben a VISSZADO-nyilatkozat. Az el\u0151t\u00f6lt\u00f6tt nyilatkozaton a NAV \u00e1ltal ismert adatok is ellen\u0151rizhet\u0151k - eml\u00e9keztetett T\u00e1llai Andr\u00e1s.\n\nMTI 2021. december 15.\n\n"}]