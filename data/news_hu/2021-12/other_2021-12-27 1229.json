[{"date": "2021-12-27 12:29", "url": "https://koronavirus.gov.hu/cikkek/nav-meg-5-napig-lehet-benyujtani-az-szja-visszateriteshez-szukseges-nyilatkozatot", "h1": "NAV: m\u00e9g 5 napig lehet beny\u00fajtani az szja-visszat\u00e9r\u00edt\u00e9shez sz\u00fcks\u00e9ges nyilatkozatot", "body": "\nAz \u00e9v v\u00e9g\u00e9ig, vagyis m\u00e9g 5 napig lehet beny\u00fajtani az szja-visszat\u00e9r\u00edt\u00e9shez sz\u00fcks\u00e9ges visszado-nyilatkozatot a Nemzeti Ad\u00f3- \u00e9s V\u00e1mhivatalhoz (NAV) - figyelmeztetett az ad\u00f3hat\u00f3s\u00e1g h\u00e9tf\u0151n.\n\n\nA gyermeket nevel\u0151 sz\u00fcl\u0151k csak akkor kaphatj\u00e1k meg febru\u00e1r 15-ig az id\u00e9n befizetett ad\u00f3jukat, ha a NAV ismeri a kiutal\u00e1shoz sz\u00fcks\u00e9ges adatokat - hangs\u00falyozt\u00e1k a k\u00f6zlem\u00e9nyben. A hat\u00f3s\u00e1g csak a belf\u00f6ldi banksz\u00e1mlasz\u00e1m vagy postac\u00edm ismeret\u00e9ben tud utalni. Nyilatkozat n\u00e9lk\u00fcl a 2021-es ad\u00f3bevall\u00e1sban lehet visszaig\u00e9nyelni az \u00f6sszeget, amely ebben az esetben m\u00e1rcius 1-t\u0151l \u00e9rkezhet meg.\u00a0\u00a0\n\u00a0\u00a0\u00a0\u00a0A sz\u00fcks\u00e9ges adatok az Online Nyomtatv\u00e1nykit\u00f6lt\u0151 Alkalmaz\u00e1sban (ONYA) ellen\u0151rizhet\u0151k, \u00e9s ezen kereszt\u00fcl ki is lehet t\u00f6lteni a nyilatkozatot. Nyomtathat\u00f3 form\u00e1ban az ad\u00f3hat\u00f3s\u00e1g honlapj\u00e1r\u00f3l t\u00f6lthet\u0151 le a nyilatkozat, a k\u00f6z\u00f6ss\u00e9gi m\u00e9dia NAV-csatorn\u00e1in pedig vide\u00f3s seg\u00edts\u00e9g \u00e9rhet\u0151 el.\n\u00a0\u00a0\u00a0\u00a0Nincs viszont teend\u0151je annak, aki csal\u00e1di p\u00f3tl\u00e9kot kap, mert az adatait a foly\u00f3s\u00edt\u00f3 szervezet ismeri. Az ad\u00f3-visszat\u00e9r\u00edt\u00e9st \u0151k ugyan\u00fagy kapj\u00e1k meg, mint a csal\u00e1di p\u00f3tl\u00e9kot.\n\u00a0\u00a0\u00a0\u00a0A visszat\u00e9r\u00edt\u00e9s szab\u00e1lyai szerint a gyermeket nevel\u0151 sz\u00fcl\u0151k j\u00f6v\u0151re az id\u00e9n befizetett szem\u00e9lyi j\u00f6vedelemad\u00f3jukat, az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekho) k\u00e9tharmad\u00e1t, a kat\u00e1s t\u00e9teles ad\u00f3 negyed\u00e9t kaphatj\u00e1k vissza, legfeljebb a 2020-as \u00e1tlagj\u00f6vedelem ad\u00f3tartalm\u00e1ig - olvashat\u00f3 a k\u00f6zlem\u00e9nyben.\n\nMTI 2021. december 27.\n\n"}]