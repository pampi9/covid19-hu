[{"date": "2021-12-14 12:01", "url": "https://koronavirus.gov.hu/cikkek/megerkezett-gyerekek-oltasara-alkalmas-vakcina-heim-pal-gyermekkorhazba", "h1": "Meg\u00e9rkezett a gyerekek olt\u00e1s\u00e1ra alkalmas vakcina a Heim P\u00e1l Gyermekk\u00f3rh\u00e1zba", "body": "\nMeg\u00e9rkezett a gyerekek olt\u00e1s\u00e1ra alkalmas, koronav\u00edrus elleni vakcina a Heim P\u00e1l Gyermekk\u00f3rh\u00e1zba - hangzott el az M1 aktu\u00e1lis csatorna h\u00edrad\u00f3j\u00e1ban. Szerd\u00e1t\u00f3l orsz\u00e1gosan elkezd\u0151dik a gyermekek olt\u00e1sa.\n\n\nKedd d\u00e9lel\u0151tt hatsz\u00e1z vakcina \u00e9rkezett a k\u00f3rh\u00e1zba, amely jelenleg logisztikai k\u00f6zpont is - k\u00f6z\u00f6lt\u00e9k -, mivel 342 ampull\u00e1t tov\u00e1bbsz\u00e1ll\u00edtanak a Semmelweis Egyetemre, a D\u00e9l-pesti Centrumk\u00f3rh\u00e1zba, valamint a Szent J\u00e1nos K\u00f3rh\u00e1zba.\n\u00a0\u00a0\u00a0\u00a0A f\u0151v\u00e1rosba 36 ezer gyermek beolt\u00e1s\u00e1ra elegend\u0151 vakcina \u00e9rkezett. Az 5-11 \u00e9v k\u00f6z\u00f6tti gyermekeket nyolc f\u0151v\u00e1rosi int\u00e9zm\u00e9nyben \u00e9s n\u00e9gy szakrendel\u00e9sen oltj\u00e1k majd. A 305 budapesti gyermekorvosi praxisb\u00f3l 114 jelezte, hogy szeretne r\u00e9szt venni az olt\u00e1sban - tudatt\u00e1k.\n\u00a0\u00a0\u00a0\u00a0A n\u00e9met-amerikai fejleszt\u00e9s\u0171, koronav\u00edrus elleni Pfizer-BioNTech-olt\u00f3anyag, a Comirnaty-vakcina felv\u00e9tel\u00e9re a sz\u00fcl\u0151k a\u00a0www.eeszt.gov.hu/hu/web/guest/covid-oltas-idopontfoglalas\u00a0linkre kattintva foglalhatnak id\u0151pontot.\n\nMTI 2021. december 14.\n\n"}]