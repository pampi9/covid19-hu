[{"date": "2021-12-11 11:40", "url": "https://koronavirus.gov.hu/cikkek/tallai-olyan-adocsokkentes-jon-amilyen-meg-nem-volt", "h1": "T\u00e1llai: olyan ad\u00f3cs\u00f6kkent\u00e9s j\u00f6n, amilyen m\u00e9g nem volt", "body": "\nT\u00f6bb milli\u00f3 mag\u00e1nszem\u00e9lyt \u00e9s legal\u00e1bb h\u00e9tsz\u00e1zezer v\u00e1llalkoz\u00e1st \u00e9rintenek a j\u00f6v\u0151 \u00e9vi ad\u00f3cs\u00f6kkent\u0151 l\u00e9p\u00e9sek, a korm\u00e1ny 1500 milli\u00e1rd forintot hagy a gazdas\u00e1gban - mondta T\u00e1llai Andr\u00e1s a Magyar Nemzet szombati sz\u00e1m\u00e1ban megjelent, a Mediaworks H\u00edrcentrum\u00e1nak adott interj\u00faban.\n\nA P\u00e9nz\u00fcgyminiszt\u00e9rium parlamenti \u00e1llamtitk\u00e1ra elmondta, hogy a legnagyobb t\u00e9tel az szja-visszat\u00e9r\u00edt\u00e9s: a gyermeket nevel\u0151 sz\u00fcl\u0151k egy\u00fcttesen 600 milli\u00e1rd forintot kapnak vissza, t\u00f6bbs\u00e9g\u00fck m\u00e1r febru\u00e1r k\u00f6zep\u00e9ig hozz\u00e1jut az \u0151t megillet\u0151 \u00f6sszeghez. \"Az int\u00e9zked\u00e9s t\u00f6rt\u00e9nelmi \u00e9s egyben kulcsfontoss\u00e1g\u00fa. Egyr\u00e9szt soha ilyen jelent\u0151s egyszeri visszat\u00e9r\u00edt\u00e9sr\u0151l nem rendelkezett m\u00e9g magyar korm\u00e1ny, m\u00e1sr\u00e9szt a foly\u00f3s\u00edt\u00e1s seg\u00edthet a csal\u00e1doknak abban, hogy az orsz\u00e1g anyagi \u00e9rtelemben is maga m\u00f6g\u00f6tt hagyja a koronav\u00edrus-j\u00e1rv\u00e1ny negyedik hull\u00e1m\u00e1t\" - fogalmazott.\n\nA j\u00f6v\u0151 \u00e9vi ad\u00f3cs\u00f6kkent\u00e9sek k\u00f6z\u00f6tt kiemelte, hogy az \u00e1tlagb\u00e9r m\u00e9rt\u00e9k\u00e9ig szja-mentess\u00e9get kapnak a 25 \u00e9vn\u00e9l fiatalabbak, ami \u00f6sszesen 140 milli\u00e1rd forintot jelent t\u00f6bb mint negyedmilli\u00f3 fiatalnak. Ugyanekkor jelent\u0151s v\u00e1llalkoz\u00f3i ad\u00f3cs\u00f6kkent\u00e9s is \u00e9letbe l\u00e9p: a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9ke 2,5 sz\u00e1zal\u00e9kponttal m\u00e9rs\u00e9kl\u0151dik, \u00e9s megsz\u0171nik a szakk\u00e9pz\u00e9si hozz\u00e1j\u00e1rul\u00e1s, ami egy\u00fcttesen 600 milli\u00e1rdos ad\u00f3cs\u00f6kkent\u00e9snek felel meg - ismertette a r\u00e9szleteket T\u00e1llai Andr\u00e1s.\nKit\u00e9rt arra, hogy j\u00f6v\u0151re 20 sz\u00e1zal\u00e9kkal 200 ezer forintra n\u0151 a minim\u00e1lb\u00e9r, ami \u00f6sszess\u00e9g\u00e9ben sok sz\u00e1zezer munkav\u00e1llal\u00f3 fizet\u00e9s\u00e9t emeli meg. Megjegyezte, hogy a b\u00e9remel\u00e9st az ad\u00f3cs\u00f6kkent\u00e9s seg\u00edts\u00e9g\u00e9vel k\u00f6nnyebben kigazd\u00e1lkodhatj\u00e1k a v\u00e1llalkoz\u00e1sok.\n\n\u00c9rdemi ad\u00f3cs\u00f6kkent\u00e9st kapnak j\u00f6v\u0151re a kiv\u00e1sok is, 10 milli\u00e1rd forintos ad\u00f3elenged\u00e9st hoz, hogy a kiva kulcsa t\u00edz sz\u00e1zal\u00e9kra m\u00e9rs\u00e9kl\u0151dik. Enn\u00e9l j\u00f3val nagyobb, 150 milli\u00e1rdos megtakar\u00edt\u00e1st jelent az \u00e9rintetteknek, hogy a korm\u00e1ny meghosszabb\u00edtja a kis- \u00e9s k\u00f6z\u00e9pv\u00e1llalkoz\u00e1sok helyi ipar\u0171z\u00e9si ad\u00f3 kedvezm\u00e9ny\u00e9t - mondta. \"A kisv\u00e1llalkoz\u00e1sok j\u00f6v\u0151re is maximum egy sz\u00e1zal\u00e9k ad\u00f3t fognak fizetni, s ebb\u0151l a korm\u00e1ny nem enged. Nincs az a baloldali ad\u00f3emel\u0151 t\u00f6rekv\u00e9s, amely egy ilyen helyzetben, mint a mostani, elt\u00e9r\u00edtheti a korm\u00e1nyt a kisebb c\u00e9gek ad\u00f3j\u00e1nak m\u00e9rs\u00e9kl\u00e9s\u00e9t\u0151l\" - sz\u00f6gezte le T\u00e1llai Andr\u00e1s.\n\nMTI\n\n"}]