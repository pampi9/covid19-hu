[{"date": "2021-12-14 15:14", "url": "https://koronavirus.gov.hu/cikkek/meghosszabbitottak-veszelyhelyzetet", "h1": "Meghosszabb\u00edtott\u00e1k a vesz\u00e9lyhelyzetet", "body": "\nMeghosszabb\u00edtotta 2022. j\u00fanius 1-j\u00e9ig a koronav\u00edrus-j\u00e1rv\u00e1ny miatti\u00a0vesz\u00e9lyhelyzetet a korm\u00e1ny javaslat\u00e1ra az Orsz\u00e1ggy\u0171l\u00e9s kedden.\n\n\nA Guly\u00e1s Gergely Minisztereln\u00f6ks\u00e9get vezet\u0151 miniszter \u00e1ltal jegyzett, a\u00a0vesz\u00e9lyhelyzettel \u00f6sszef\u00fcgg\u0151 egyes szab\u00e1lyoz\u00e1si k\u00e9rd\u00e9sekr\u0151l sz\u00f3l\u00f3 t\u00f6rv\u00e9nyjavaslatot 133 igen, k\u00e9t nem szavazattal \u00e9s egy tart\u00f3zkod\u00e1s mellett fogadt\u00e1k el a k\u00e9pvisel\u0151k.\n\u00a0\u00a0\u00a0\u00a0A korm\u00e1ny arra hivatkoz\u00e1ssal kezdem\u00e9nyezte a december 31-ig tart\u00f3\u00a0vesz\u00e9lyhelyzet\u00a0meghosszabb\u00edt\u00e1s\u00e1t, hogy \u00edgy biztos\u00edthat\u00f3 a hat\u00e9kony \u00e9s gyors d\u00f6nt\u00e9shozatal ahhoz, hogy a j\u00e1rv\u00e1ny okozta neh\u00e9zs\u00e9gekre rugalmasan lehessen v\u00e1laszokat adni.\n\u00a0\u00a0\u00a0\u00a0Amennyiben a j\u00e1rv\u00e1nyhelyzet lehet\u0151v\u00e9 teszi, a korm\u00e1ny kezdem\u00e9nyezni fogja a\u00a0vesz\u00e9lyhelyzet\u00a0kor\u00e1bbi megsz\u00fcntet\u00e9s\u00e9t - olvashat\u00f3 a t\u00f6rv\u00e9ny indokl\u00e1s\u00e1ban.\n\u00a0\u00a0\u00a0\u00a0Gy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a kor\u00e1bbi parlamenti vit\u00e1ban hangs\u00falyozta, a t\u00f6rv\u00e9ny nincs hat\u00e1ssal az orsz\u00e1ggy\u0171l\u00e9si k\u00e9pvisel\u0151k v\u00e1laszt\u00e1s\u00e1nak \u00e1prilisi vagy m\u00e1jusi megtart\u00e1s\u00e1ra, az orsz\u00e1gos n\u00e9pszavaz\u00e1sok pedig a\u00a0vesz\u00e9lyhelyzet\u00a0alatt is lebonyol\u00edthat\u00f3k.\n\u00a0\u00a0\u00a0\u00a0A\u00a0vesz\u00e9lyhelyzet\u00a0alatt hozott korm\u00e1nyrendeletek hat\u00e1lyukat vesztik, ha megsz\u0171nik a\u00a0vesz\u00e9lyhelyzet. Ez\u00e9rt a t\u00f6rv\u00e9ny a jogbiztons\u00e1g \u00e9rdek\u00e9ben rendezi ezen int\u00e9zked\u00e9sek sors\u00e1t is.\n\u00a0\u00a0\u00a0\u00a0D\u00f6nt\u00f6ttek arr\u00f3l, hogy 2022. j\u00fanius 30-ig lesz \u00e9rv\u00e9nyben a hitelt\u00f6rleszt\u00e9si morat\u00f3rium.\n\u00a0\u00a0\u00a0\u00a0Meghat\u00e1rozt\u00e1k a gyermeket nevel\u0151 mag\u00e1nszem\u00e9lyek ad\u00f3visszat\u00e9r\u00edt\u00e9s\u00e9vel kapcsolatos szab\u00e1lyokat. A kedvezm\u00e9nyt, legfeljebb 809 ezer forintot az ad\u00f3hat\u00f3s\u00e1g j\u00f6v\u0151 \u00e9v febru\u00e1r 15-ig utalja.\n\u00a0\u00a0\u00a0\u00a0Az a hallgat\u00f3, aki 2020. szeptember 1. \u00e9s 2021. augusztus 31. k\u00f6z\u00f6tt sikeres z\u00e1r\u00f3vizsg\u00e1t tett, mentes\u00fcl az oklev\u00e9l kiad\u00e1s\u00e1nak el\u0151felt\u00e9tel\u00e9\u00fcl szabott nyelvvizsga-k\u00f6telezetts\u00e9g al\u00f3l.\n\u00a0\u00a0\u00a0\u00a0Ism\u00e9t meghosszabb\u00edtj\u00e1k a lej\u00e1rt okm\u00e1nyok \u00e9rv\u00e9nyess\u00e9g\u00e9t, az \u00faj hat\u00e1rid\u0151 2022. j\u00fanius 30. A rendelkez\u00e9s a magyar hat\u00f3s\u00e1g \u00e1ltal ki\u00e1ll\u00edtott, Magyarorsz\u00e1g ter\u00fclet\u00e9n hat\u00e1lyos, 2020. m\u00e1rcius 11. \u00e9s 2020. j\u00falius 3. k\u00f6z\u00f6tt lej\u00e1rt, vagy 2020. november 4. \u00e9s 2022. m\u00e1jus 31. k\u00f6z\u00f6tt lej\u00e1rt vagy lej\u00e1r\u00f3 hivatalos okm\u00e1nyokra vonatkozik, ide\u00e9rtve a forgalmi enged\u00e9lybe bejegyzett m\u0171szaki \u00e9rv\u00e9nyess\u00e9gi id\u0151t is.\n\u00a0\u00a0\u00a0\u00a0\u00c1temelik a norm\u00e1l jogrendben a\u00a0vesz\u00e9lyhelyzet\u00a0alatt a t\u00e1vmunk\u00e1val kapcsolatban hozott szab\u00e1lyokat. Lehet\u0151v\u00e9 v\u00e1lik a r\u00e9szbeni t\u00e1vmunkav\u00e9gz\u00e9s is. A feleknek tov\u00e1bbra is munkaszerz\u0151d\u00e9sben kell meg\u00e1llapodni az otthoni munkav\u00e9gz\u00e9sr\u0151l. A munk\u00e1ltat\u00f3 adminisztrat\u00edv terheit pedig cs\u00f6kkenti, hogy az ellen\u0151rz\u00e9si jog\u00e1t sz\u00e1m\u00edt\u00e1stechnikai eszk\u00f6z alkalmaz\u00e1s\u00e1val is gyakorolhatja.\n\u00a0\u00a0\u00a0\u00a0Lehet\u0151s\u00e9g lesz tov\u00e1bbra is arra, hogy az otthon dolgoz\u00f3 munkav\u00e1llal\u00f3 havonta a minim\u00e1lb\u00e9r 10 sz\u00e1zal\u00e9k\u00e1ig ad\u00f3mentesen k\u00f6lts\u00e9gt\u00e9r\u00edt\u00e9st kapjon.\n\u00a0\u00a0\u00a0\u00a0Meghosszabbodik az eg\u00e9szs\u00e9g\u00fcgyi dolgoz\u00f3k utaz\u00e1si kedvezm\u00e9nye, \u0151k a\u00a0vesz\u00e9lyhelyzet\u00a0megsz\u0171n\u00e9se ut\u00e1n m\u00e9g 14 napig ingyen utazhatnak.\n\u00a0\u00a0\u00a0\u00a0A t\u00f6rv\u00e9ny rendelkezik arr\u00f3l is, hogy a koronav\u00edrus elleni v\u00e9d\u0151olt\u00e1sra t\u00f6rt\u00e9n\u0151 regisztr\u00e1ci\u00f3kor milyen adatokat kell megadnia a taj-sz\u00e1mmal rendelkez\u0151, illetve nem rendelkez\u0151 magyaroknak, tov\u00e1bb\u00e1 a k\u00fclf\u00f6ldieknek.\n\u00a0\u00a0\u00a0\u00a0A\u00a0vesz\u00e9lyhelyzet\u00a0alatt lehet\u0151s\u00e9g van arra, hogy a k\u00f6zfeladatot ell\u00e1t\u00f3 szervek a k\u00f6z\u00e9rdek\u0171 adatig\u00e9nyl\u00e9seket hosszabb hat\u00e1rid\u0151vel teljes\u00edts\u00e9k. A most elfogadott jogszab\u00e1ly szerint minden ilyen, a\u00a0vesz\u00e9lyhelyzet\u00a0megsz\u0171n\u00e9sekor m\u00e9g folyamatban lev\u0151 ig\u00e9nyt a lehet\u0151 legr\u00f6videbb id\u0151n bel\u00fcl, f\u0151szab\u00e1ly szerint legk\u00e9s\u0151bb az ig\u00e9ny be\u00e9rkez\u00e9s\u00e9t k\u00f6vet\u0151 45 napon bel\u00fcl teljes\u00edteni kell.\n\u00a0\u00a0\u00a0\u00a0Ha a helyi \u00f6nkorm\u00e1nyzat vagy a nemzetis\u00e9gi \u00f6nkorm\u00e1nyzat k\u00e9pvisel\u0151-test\u00fclete a\u00a0vesz\u00e9lyhelyzet\u00a0alatt feloszlatta mag\u00e1t, ennek hat\u00e1lya a\u00a0vesz\u00e9lyhelyzet\u00a0megsz\u0171n\u00e9s\u00e9t k\u00f6vet\u0151en l\u00e9p \u00e9letbe. Id\u0151k\u00f6zi v\u00e1laszt\u00e1st \u00e9s helyi n\u00e9pszavaz\u00e1st a\u00a0vesz\u00e9lyhelyzet\u00a0megsz\u0171n\u00e9s\u00e9t k\u00f6vet\u0151 napt\u00f3l lehet kit\u0171zni.\n\u00a0\u00a0\u00a0\u00a0A sz\u00e1ll\u00e1shelyeken j\u00fanius 30-ig nem kell bemutatni a 14 \u00e9v alatti gyermekek szem\u00e9lyi okm\u00e1nyait, az adataikat a sz\u00fcl\u0151k nyilatkozata alapj\u00e1n r\u00f6gz\u00edtik.\n\u00a0\u00a0\u00a0\u00a0A t\u00f6rv\u00e9ny \u00e9rtelm\u00e9ben a\u00a0vesz\u00e9lyhelyzet\u00a0ut\u00e1n is felment\u00e9st kap a k\u00f6zbeszerz\u00e9si t\u00f6rv\u00e9ny al\u00f3l a Magyar Export-Import Bank \u00e9s a Magyar Exporthitel Biztos\u00edt\u00f3 bizonyos szerz\u0151d\u00e9sei eset\u00e9n.\n\u00a0\u00a0\u00a0\u00a0Hat\u00e1rid\u0151 n\u00e9lk\u00fcl marad hat\u00e1lyban a ford\u00edtott ad\u00f3z\u00e1s egyes gabona-, illetve ac\u00e9lipari term\u00e9kek \u00e9rt\u00e9kes\u00edt\u00e9se, illetve az \u00fcvegh\u00e1zhat\u00e1s\u00fa g\u00e1z kibocs\u00e1t\u00e1s\u00e1ra jogos\u00edt\u00f3 forgalomk\u00e9pes vagyoni \u00e9rt\u00e9k\u0171 jog (kibocs\u00e1t\u00e1si egys\u00e9g) \u00e1truh\u00e1z\u00e1sa eset\u00e9n. A t\u00f6rv\u00e9ny indokl\u00e1sa alapj\u00e1n azzal sz\u00e1molnak, hogy az EU meghosszabb\u00edtja a ford\u00edtott ad\u00f3z\u00e1s 2022. j\u00fanius 30-\u00e1n lej\u00e1r\u00f3 hat\u00e1ridej\u00e9t.\n\u00a0\u00a0\u00a0\u00a0Ugyancsak az ad\u00f3z\u00e1st \u00e9rinti, hogy hat\u00e1lyon k\u00edv\u00fcl helyezt\u00e9k az ad\u00f3hat\u00f3s\u00e1g \u00e1ltali \u00e1fabevall\u00e1s-tervezet kiaj\u00e1nl\u00e1s\u00e1val kapcsolatos el\u0151\u00edr\u00e1sokat, hivatkoz\u00e1sokat.\n\u00a0\u00a0\u00a0\u00a0A t\u00f6rv\u00e9nyalkot\u00e1si bizotts\u00e1g kezdem\u00e9nyez\u00e9s\u00e9re ker\u00fclt a jogszab\u00e1lyba, hogy a kultur\u00e1lis \u00f6r\u00f6ks\u00e9g v\u00e9delm\u00e9r\u0151l sz\u00f3l\u00f3 t\u00f6rv\u00e9nyben foglaltakt\u00f3l elt\u00e9r\u0151 szab\u00e1lyok vonatkozzanak a nagyberuh\u00e1z\u00e1sokra a r\u00e9g\u00e9szeti feladatokkal \u00f6sszef\u00fcgg\u0151 k\u00f6lts\u00e9gek cs\u00f6kkent\u00e9se \u00e9rdek\u00e9ben. C\u00e9l a nagyberuh\u00e1z\u00e1sok \u00f6szt\u00f6nz\u00e9se.\n\u00a0\u00a0\u00a0\u00a0T\u00f6rv\u00e9nybe iktatt\u00e1k az \u00fczemanyag\u00e1rak r\u00f6gz\u00edt\u00e9s\u00e9t 480 forinton november 15-t\u0151l sz\u00e1m\u00edtva 3 h\u00f3napon kereszt\u00fcl, valamint kiterjesztett\u00e9k a rezsics\u00f6kkent\u00e9st a kis- \u00e9s k\u00f6zepes v\u00e1llalkoz\u00e1sokra j\u00f6v\u0151 j\u00fanius v\u00e9g\u00e9ig.\n\u00a0\u00a0\u00a0\u00a0Egy \u00e9vvel meghosszabbodnak a 2021. november 24-e \u00e9s a\u00a0vesz\u00e9lyhelyzet\u00a0megsz\u0171n\u00e9se k\u00f6z\u00f6tti id\u0151szakban lej\u00e1rt vagy lej\u00e1r\u00f3 \u00e9p\u00edt\u00e9si enged\u00e9lyek, hogy a j\u00e1rv\u00e1nyhelyzet ideje alatt lelassult, esetleg abbamaradt beruh\u00e1z\u00e1sok hat\u00e9konyan, f\u00f6l\u00f6sleges adminisztr\u00e1ci\u00f3s terhek n\u00e9lk\u00fcl folytat\u00f3dhassanak, illetve \u00fajraindulhassanak.\n\nMTI 2021. december 14.\n\n"}]