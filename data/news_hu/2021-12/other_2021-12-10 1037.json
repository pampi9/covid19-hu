[{"date": "2021-12-10 10:37", "url": "https://koronavirus.gov.hu/cikkek/zsigo-csaladi-potlekot-nem-kapo-szulok-december-vegeig-kuldjek-vissza-az-adovisszateriteshez", "h1": "Zsig\u00f3: a csal\u00e1di p\u00f3tl\u00e9kot nem kap\u00f3 sz\u00fcl\u0151k december v\u00e9g\u00e9ig k\u00fcldj\u00e9k vissza az ad\u00f3visszat\u00e9r\u00edt\u00e9shez sz\u00fcks\u00e9ges nyilatkozatot!", "body": "\nFontos, hogy a csal\u00e1di p\u00f3tl\u00e9kot nem kap\u00f3 sz\u00fcl\u0151k se felejts\u00e9k el visszak\u00fcldeni december v\u00e9g\u00e9ig a csal\u00e1di ad\u00f3visszat\u00e9r\u00edt\u00e9shez sz\u00fcks\u00e9ges nyilatkozatot - h\u00edvta fel a figyelmet a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra p\u00e9nteken a Facebook-oldal\u00e1n megosztott vide\u00f3ban.\n\n\n\u00a0Zsig\u00f3 R\u00f3bert eml\u00e9keztetett: a korm\u00e1ny \u00fajabb jelent\u0151s t\u00e1mogat\u00e1st tervez kifizetni a gyermeket nevel\u0151 csal\u00e1doknak: 2022-ben csal\u00e1di ad\u00f3visszat\u00e9r\u00edt\u00e9s keret\u00e9ben visszakapj\u00e1k az id\u00e9n befizetett szem\u00e9lyi j\u00f6vedelemad\u00f3jukat az \u00e1tlagb\u00e9r ad\u00f3szintj\u00e9ig.\n\u00a0\u00a0\u00a0\u00a0Ennek \u00f6sszege sz\u00fcl\u00f6nk\u00e9nt el\u00e9rheti ak\u00e1r a 800 ezret forintot is - mondta, hozz\u00e1t\u00e9ve, soha ilyen Magyarorsz\u00e1g m\u00e9g nem volt.\n\u00a0\u00a0\u00a0\u00a0Zsig\u00f3 R\u00f3bert elmondta, erre a korm\u00e1ny 600 milli\u00e1rd forintot sz\u00e1n, amit a gazdas\u00e1gi n\u00f6veked\u00e9s, a gazdas\u00e1g j\u00f3 teljes\u00edtm\u00e9nye tesz lehet\u0151v\u00e9.\n\u00a0\u00a0\u00a0\u00a0A kifizet\u00e9s a csal\u00e1di p\u00f3tl\u00e9kban r\u00e9szes\u00fcl\u0151knek automatikus. A t\u00f6bbi csal\u00e1di p\u00f3tl\u00e9kot nem kap\u00f3 sz\u00fcl\u0151knek viszont nem automatikus a kifizet\u00e9s, nekik nyilatkozniuk kell.\n\u00a0\u00a0\u00a0\u00a0Az ehhez sz\u00fcks\u00e9ges nyilatkozatot a NAV honlapj\u00e1n, a\u00a0www.nav.gov.hu\u00a0oldalon visszad\u00f3-nyilatkozat n\u00e9ven tal\u00e1lj\u00e1k meg - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Mint kifejtette, nyilatkozni kell annak sz\u00fcl\u0151nek, aki ugyan jogosult csal\u00e1di p\u00f3tl\u00e9kra, de azt nem \u0151 kapja, hanem a m\u00e1sik sz\u00fcl\u0151.\n\u00a0\u00a0\u00a0\u00a0Nyilatkozniuk kell a kisv\u00e1llalkoz\u00f3, kisad\u00f3z\u00f3 sz\u00fcl\u0151knek, tov\u00e1bb\u00e1 szint\u00e9n nyilatkoznia kell a 10. hetet m\u00e1r bet\u00f6lt\u0151 v\u00e1rand\u00f3s \u00e9desany\u00e1nak \u00e9s hozz\u00e1tartoz\u00f3j\u00e1nak.\n\u00a0\u00a0\u00a0\u00a0Tov\u00e1bb\u00e1 nyilatkozniuk kell a rokkants\u00e1gi j\u00e1rad\u00e9kban r\u00e9szes\u00fcl\u0151 sz\u00fcl\u0151knek is - h\u00edvta fel a figyelmet Zsig\u00f3 R\u00f3bert.\n\u00a0\u00a0\u00a0\u00a0A nyomtatv\u00e1ny \u00e9s a kit\u00f6lt\u00e9si \u00fatmutat\u00f3, valamint friss inform\u00e1ci\u00f3k a\u00a0https://www.nav.gov.hu/nav/ado/szja/szja_visszaterites\u00a0c\u00edmen \u00e9rhet\u0151k el.\n\nMTI 2021. december 10.\n\n"}]