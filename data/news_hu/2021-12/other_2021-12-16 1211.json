[{"date": "2021-12-16 12:11", "url": "https://koronavirus.gov.hu/cikkek/foorvos-nagy-az-erdeklodes-az-5-11-eves-gyerekek-oltasa-irant", "h1": "F\u0151orvos: nagy az \u00e9rdekl\u0151d\u00e9s az 5-11 \u00e9ves gyerekek olt\u00e1sa ir\u00e1nt", "body": "\nNagy az \u00e9rdekl\u0151d\u00e9s az 5-11 \u00e9ves gyermekek koronav\u00edrus elleni olt\u00e1sa ir\u00e1nt - k\u00f6z\u00f6lte az els\u0151 napok tapasztalatair\u00f3l besz\u00e1molva a Budai Gyermekk\u00f3rh\u00e1z f\u0151orvosa cs\u00fct\u00f6rt\u00f6k\u00f6n az M1 H\u00edrad\u00f3ban.\n\n\nMadarasi Anna az els\u0151 olt\u00e1si napot sikeresnek nevezte, mindenki fegyelmezett volt - mondta -, \u00e9s tartott\u00e1k az id\u0151pontokat is.\n\u00a0\u00a0\u00a0\u00a0Az olt\u00e1s bead\u00e1sa ut\u00e1n a 15 perces megfigyel\u00e9s alatt senkin\u00e9l nem alakult ki sz\u00f6v\u0151dm\u00e9ny - emelte ki, hozz\u00e1t\u00e9ve: azt m\u00e9g nem lehet megmondani, hogy karf\u00e1jdalom, f\u00e1rad\u00e9konys\u00e1g, l\u00e1z jelentkezik-e a gyerekekn\u00e9l az olt\u00e1s ut\u00e1ni napokban.\n\u00a0\u00a0\u00a0\u00a0Tudatta azt is, hogy az 5-11 \u00e9ves gyerekeket is el\u0151zetesen regisztr\u00e1lni kell, \u00e9s csak s\u00falyos vagy akut l\u00e1zas betegs\u00e9g eset\u00e9n nem adhat\u00f3 be a vakcina.\n\u00a0\u00a0\u00a0\u00a0A f\u0151orvos szerint fontos a gyerekek olt\u00e1sa a j\u00e1rv\u00e1ny megf\u00e9kez\u00e9s\u00e9\u00e9rt, mert sok ukn\u00e1l nem vagy csak alig jelentkeznek t\u00fcnetek, amely alapj\u00e1n kider\u00fclhetne, hogy fert\u0151z\u00f6ttek. Volt p\u00e9ld\u00e1ul az int\u00e9zm\u00e9nyben olyan nap, amikor a m\u0171t\u00e9tre el\u0151jegyzett \u00f6t gyermekb\u0151l mind az \u00f6tnek pozit\u00edv lett a PCR-tesztje - mondta Madarasi Anna.\n\u00a0\u00a0\u00a0\u00a0A m\u0171sorban eml\u00e9keztettek: kedd hajnalban meg\u00e9rkezett az 5-11 \u00e9ves gyermekek olt\u00e1s\u00e1ra alkalmas Pfizer-vakcinasz\u00e1ll\u00edtm\u00e1ny, \u00edgy szerd\u00e1n orsz\u00e1gszerte elkezd\u0151dhetett az \u0151 olt\u00e1suk is.\n\nMTI 2021. december 16.\n\n"}]