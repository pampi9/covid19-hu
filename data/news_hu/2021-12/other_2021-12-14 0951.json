[{"date": "2021-12-14 09:51", "url": "https://koronavirus.gov.hu/cikkek/megerkezett-az-elso-vakcinaszallitmany-az-5-11-eves-gyermekek-oltasahoz", "h1": "Meg\u00e9rkezett az els\u0151 vakcinasz\u00e1ll\u00edtm\u00e1ny az 5-11 \u00e9ves gyermekek olt\u00e1s\u00e1hoz", "body": "\nMeg\u00e9rkezett egy nagyobb adag vakcinasz\u00e1ll\u00edtm\u00e1ny a Budapest Liszt Ferenc Nemzetk\u00f6zi Rep\u00fcl\u0151t\u00e9rre, a koronav\u00edrus elleni Pfizer-olt\u00f3anyagokkal a legfiatalabb koroszt\u00e1ly olt\u00e1s\u00e1ra lesz lehet\u0151s\u00e9g - hangzott el az M1 aktu\u00e1lis csatorna kedd reggeli h\u00edrad\u00f3j\u00e1ban.\n\n\nAz 5-11 \u00e9v k\u00f6z\u00f6tti gyermekek immuniz\u00e1l\u00e1sa szerd\u00e1n kezd\u0151dik, az \u00e9rintett koroszt\u00e1lyb\u00f3l els\u0151 k\u00f6rben 69 ezren kaphatj\u00e1k meg a vakcin\u00e1t. A sz\u00fcl\u0151k m\u00e1r napok \u00f3ta regisztr\u00e1lhatnak az interneten az olt\u00e1sra. A gyermekek kijel\u00f6lt k\u00f3rh\u00e1zi olt\u00f3pontokon, valamint a h\u00e1zi gyermekorvosokn\u00e1l kaphatj\u00e1k meg az olt\u00e1st - tudatt\u00e1k.\n\u00a0\u00a0\u00a0\u00a0A n\u00e9met-amerikai fejleszt\u00e9s\u0171, koronav\u00edrus elleni Pfizer-BioNTech-olt\u00f3anyag, a Comirnaty-vakcina felv\u00e9tel\u00e9re a sz\u00fcl\u0151k a\u00a0www.eeszt.gov.hu/hu/web/guest/covid-oltas-idopontfoglalas\u00a0linkre kattintva foglalhatnak id\u0151pontot.\n\u00a0\u00a0\u00a0\u00a0A rep\u00fcl\u0151t\u00e9rr\u0151l egy vecs\u00e9si logisztikai k\u00f6zpontba vitt\u00e9k a vakcin\u00e1kat. Az M1 tud\u00f3s\u00edt\u00f3ja a helysz\u00ednr\u0151l bejelentkezve elmondta, hogy ez az a k\u00f6zpont, ahol szort\u00edrozni fogj\u00e1k \u00e9s aut\u00f3kba helyezik a vakcin\u00e1kat, amelyeket m\u00e9g kedden kisz\u00e1ll\u00edtanak, hogy szerd\u00e1n orsz\u00e1gosan elkezd\u0151dhessen az 5-11 \u00e9ves gyermekek olt\u00e1sa.\n\u00a0\u00a0\u00a0\u00a0Mintegy sz\u00e1z aut\u00f3 kezdi meg az olt\u00f3anyagok kisz\u00e1ll\u00edt\u00e1s\u00e1t 9 \u00f3rakor, \u00e9s az els\u0151 adag a budapesti Heim P\u00e1l Gyermekk\u00f3rh\u00e1zba \u00e9rkezik majd.\n\nMTI 2021. december 14.\n\n"}]