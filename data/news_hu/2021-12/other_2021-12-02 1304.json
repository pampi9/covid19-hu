[{"date": "2021-12-02 13:04", "url": "https://koronavirus.gov.hu/cikkek/gulyas-ujabb-egy-hettel-meghosszabbitjak-az-oltasi-akciot-2", "h1": "Guly\u00e1s: \u00fajabb egy h\u00e9ttel meghosszabb\u00edtj\u00e1k az olt\u00e1si akci\u00f3t", "body": "\n\u00dajabb egy h\u00e9ttel meghosszabb\u00edtja a korm\u00e1ny az olt\u00e1si akci\u00f3hetet, \u00e9s felk\u00e9rte az Operat\u00edv t\u00f6rzset, hogy dolgozz\u00e1k ki a lok\u00e1lis Olt\u00e1si akci\u00f3napok rendszer\u00e9t orsz\u00e1gosan - k\u00f6z\u00f6lte a Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki Korm\u00e1nyinf\u00f3n. Guly\u00e1s Gergely azt mondta, j\u00f3l halad az olt\u00e1sok bead\u00e1sa, k\u00fcl\u00f6n\u00f6sen a harmadik d\u00f3zis\u00e9, ut\u00f3bbi eset\u00e9ben Magyarorsz\u00e1g els\u0151 helyen \u00e1ll az Eur\u00f3pai Uni\u00f3ban.\n\n\n\u00a0\nMagyarorsz\u00e1g els\u0151 helyen \u00e1ll a meger\u0151s\u00edt\u0151 olt\u00e1sok bead\u00e1s\u00e1ban az EU-ban\n\n\u00a0\u00a0\u00a0\u00a0A miniszter azt mondta, j\u00f3l halad az olt\u00e1sok bead\u00e1sa, k\u00fcl\u00f6n\u00f6sen a harmadik d\u00f3zis\u00e9, ut\u00f3bbi eset\u00e9ben Magyarorsz\u00e1g els\u0151 helyen \u00e1ll az Eur\u00f3pai Uni\u00f3ban.\n\u00a0\u00a0\u00a0\u00a0Ismertet\u00e9se szerint 2,6 milli\u00f3an kapt\u00e1k m\u00e1r meg a harmadik, 6,2 milli\u00f3an az els\u0151 \u00e9s 5,9 milli\u00f3an a m\u00e1sodik olt\u00e1st.\n\u00a0\u00a0\u00a0\u00a0Guly\u00e1s Gergely felh\u00edvta a figyelmet a harmadik olt\u00e1s fontoss\u00e1g\u00e1ra, hiszen a gy\u00e1rt\u00f3k \u00e9s az orvosok szerint is a m\u00e1sodik d\u00f3zis felv\u00e9tele ut\u00e1n 4-6 h\u00f3nappal cs\u00f6kken a szervezet v\u00e9dekez\u0151k\u00e9pess\u00e9ge, ami a harmadik olt\u00e1ssal ism\u00e9t meger\u0151s\u00edthet\u0151. Ez\u00e9rt a harmadik olt\u00e1s felv\u00e9tele kulcsfontoss\u00e1g\u00fa - f\u0171zte hozz\u00e1.\n\u00a0\u00a0\u00a0\u00a0Hangs\u00falyozta: mindenkit, aki kapcsolattart\u00e1sra megadta az e-mail c\u00edm\u00e9t, megkeresnek majd, \u00e9s a harmadik olt\u00e1s felv\u00e9tel\u00e9re k\u00e9rnek.\n\u00a0\u00a0\u00a0\u00a0Abban b\u00edznak - mondta -, hogy aki a k\u00e9t olt\u00e1st felvette, az k\u00e9rni fogja a harmadik d\u00f3zist is.\n\u00a0\nV\u00e1ltozhat a v\u00e9detts\u00e9gi igazolv\u00e1nyok \u00e9rv\u00e9nyess\u00e9ge\n\nGuly\u00e1s Gergely hozz\u00e1tette: a korm\u00e1ny felk\u00e9rte az operat\u00edv t\u00f6rzset arra is, hogy vizsg\u00e1lja meg, hogyan k\u00f6t\u0151dj\u00f6n a v\u00e9detts\u00e9gi igazolv\u00e1ny \u00e9rv\u00e9nyess\u00e9ge a harmadik olt\u00e1shoz.\n\u00a0\u00a0\u00a0\u00a0A korm\u00e1ny hat\u00e1rozott sz\u00e1nd\u00e9ka az, hogy a v\u00e9detts\u00e9gi igazolv\u00e1ny \u00e9rv\u00e9nyess\u00e9ge a harmadik olt\u00e1shoz legyen k\u00f6thet\u0151 - jelezte a politikus.\n\u00a0\nZajlik a felk\u00e9sz\u00fcl\u00e9s az 5-11 \u00e9ves gyermekek olt\u00e1s\u00e1ra \nBejelentette, hogy a tervezettn\u00e9l egy h\u00e9ttel kor\u00e1bban, december 13-\u00e1n \u00e9rkeznek az 5-11 \u00e9vesek sz\u00e1m\u00e1ra adhat\u00f3 olt\u00e1sok. A koroszt\u00e1lynak k\u00e9tmilli\u00f3 adag vakcin\u00e1t rendeltek\n\u00a0\u00a0\u00a0\u00a0K\u00f6z\u00f6lte: a korm\u00e1ny felk\u00e9rte az operat\u00edv t\u00f6rzset, hogy dolgozza ki, milyen form\u00e1ban juthatnak olt\u00e1shoz az 5-11 \u00e9vesek.\nA vakcinabeszerz\u00e9sekkel kapcsolatos h\u00edrekre reag\u00e1lva Guly\u00e1s Gergely lesz\u00f6gezte: nem v\u00e1ltozott Magyarorsz\u00e1g olt\u00e1si politik\u00e1ja. Mint mondta, a korm\u00e1ny j\u00f3l m\u00e9rte fel a sz\u00fcks\u00e9ges olt\u00f3anyag-mennyis\u00e9get, viszont minden olyan vakcinabeszerz\u00e9sben r\u00e9szt fog venni, amely olyan koroszt\u00e1ly sz\u00e1m\u00e1ra teszi lehet\u0151v\u00e9 az olt\u00f3anyag-beszerz\u00e9st, amelyiket eddig nem lehetett oltani.\n\u00a0\u00a0\u00a0\u00a0Guly\u00e1s Gergely kiemelte, az orosz Szputnyik V olt\u00f3anyagon k\u00edv\u00fcl minden vakcina el\u00e9rhet\u0151 az orsz\u00e1gban, \"a piacon b\u0151s\u00e9g van\", teh\u00e1t ha olt\u00f3anyagot kell m\u00e9g v\u00e1s\u00e1rolni, akkor az semmilyen neh\u00e9zs\u00e9gbe nem \u00fctk\u00f6zik majd.\n\u00a0\nFenntartjuk a rezsics\u00f6kkent\u00e9st \u00e9s kiterjesztj\u00fck a kisv\u00e1llalkoz\u00f3i szektorra is\n\n\u00a0\u00a0\u00a0\u00a0A miniszter kit\u00e9rt arra is: az infl\u00e1ci\u00f3 elleni k\u00fczdelemben a korm\u00e1ny egyik legfontosabb eszk\u00f6ze a rezsics\u00f6kkent\u00e9s fenntart\u00e1sa, valamint kiterjeszt\u00e9se a kisv\u00e1llalkoz\u00f3i \u00e9s az \u00f6nkorm\u00e1nyzati szektorra is.\n\u00a0\u00a0\u00a0\u00a0Mint mondta, a vil\u00e1gban \"elszabadultak az energia\u00e1rak\", ez\u00e9rt fontos, hogy ha az infl\u00e1ci\u00f3 ellen akarnak k\u00fczdeni, akkor \"a tal\u00e1n legnagyobb n\u00f6veked\u00e9sen kereszt\u00fclment vil\u00e1gpiaci \u00e1ram\u00e1rakat Magyarorsz\u00e1gon nem szabad a fogyaszt\u00f3k sz\u00e1m\u00e1ra \u00e9rv\u00e9nyes\u00edteni\".\n\u00a0\u00a0\u00a0\u00a0Guly\u00e1s Gergely eml\u00e9keztetett: ez\u00e9rt d\u00f6nt\u00f6tt \u00fagy a korm\u00e1ny a k\u00f6zelm\u00faltban, hogy maxim\u00e1lja a benzin \u00e9s a g\u00e1zolaj \u00e1r\u00e1t.\n\u00a0\u00a0\u00a0\u00a0Megism\u00e9telte: a magyar kisv\u00e1llalkoz\u00f3k sz\u00e1m\u00e1ra is el\u00e9rhet\u0151 lesz a rezsics\u00f6kkent\u00e9s, a legfeljebb 4 milli\u00e1rd forintos \u00e9ves nett\u00f3 \u00e1rbev\u00e9tel\u0171 vagy m\u00e9rlegf\u0151\u00f6sszeg\u0171, legfeljebb t\u00edz munkav\u00e1llal\u00f3t foglalkoztat\u00f3 v\u00e1llalkoz\u00e1sok jogosultak lesznek az egyetemes szolg\u00e1ltat\u00e1sra. Hozz\u00e1tette: az \u00f6nkorm\u00e1nyzatok sz\u00e1m\u00e1ra is lehet\u0151v\u00e9 teszik az egyetemes szolg\u00e1ltat\u00e1s ig\u00e9nybev\u00e9tel\u00e9t, mert azt l\u00e1tj\u00e1k, \"jelent\u0151s erre az ig\u00e9ny az \u00f6nkorm\u00e1nyzati vil\u00e1gban\".\n\u00a0\u00a0\u00a0\u00a0A miniszter fontosnak nevezte, hogy az \u00f6nkorm\u00e1nyzati rendszer m\u0171k\u00f6d\u00e9se zavartalan legyen, \u00e9s min\u00e9l kevesebb pluszterhet kelljen a j\u00e1rv\u00e1ny vagy a j\u00e1rv\u00e1ny miatt el\u0151\u00e1llt vil\u00e1gpiaci helyzet miatt az \u00f6nkorm\u00e1nyzatoknak elviselni\u00fck.\n\u00a0\nA baloldal ostobas\u00e1gnak tartja a rezsics\u00f6kkent\u00e9st\n\n\u00a0\u00a0\u00a0\u00a0Guly\u00e1s Gergely \"sz\u00f3rakoztat\u00f3 kis sz\u00ednesnek\" nevezte, hogy akik \"ostobas\u00e1gnak tartj\u00e1k a rezsics\u00f6kkent\u00e9st \u00e9s akik szerint kevesebb \u00e1ramot kellene fogyasztani \u00e9s kevesebbet f\u0171teni\", azok \"els\u0151k\u00e9nt jelentkeztek\" az egyetemes \u00e1ram\u00e1r al\u00e1. A f\u0151polg\u00e1rmester \u00e9s a h\u00f3dmez\u0151v\u00e1s\u00e1rhelyi polg\u00e1rmester az els\u0151k k\u00f6z\u00f6tt volt, amikor a rezsics\u00f6kkentett \u00e1rra az \u00f6nkorm\u00e1nyzatoknak be kellett jelentkezni\u00fck - jegyezte meg.\n\u00a0\u00a0\u00a0\u00a0A miniszter hangs\u00falyozta, az infl\u00e1ci\u00f3 elleni k\u00fczdelemben a Magyar Nemzeti Bank megteszi, amit megtehet, a korm\u00e1ny pedig azzal tud k\u00fczdeni, hogy fenntartja a rezsics\u00f6kkent\u00e9st, kiterjeszti a benzin- \u00e9s g\u00e1zolaj\u00e1rra, valamint a kisv\u00e1llalkoz\u00f3i \u00e9s \u00f6nkorm\u00e1nyzati szektorra.\n\u00a0\u00a0\u00a0\u00a0Hozz\u00e1tette: abban b\u00edznak, hogy a rezsics\u00f6kkent\u00e9s fenntart\u00e1s\u00e1nak \u00e9s kiterjeszt\u00e9s\u00e9nek k\u00f6sz\u00f6nhet\u0151en a magyar infl\u00e1ci\u00f3s adatok m\u00e9rs\u00e9kl\u0151dnek, \u00e9s j\u00f6v\u0151 \u00e9v v\u00e9g\u00e9re \"rendes p\u00e1ly\u00e1ra tudunk visszat\u00e9rni\". Ebben vannak bizonytalans\u00e1gok, f\u0151leg a vil\u00e1gpiaci g\u00e1z- \u00e9s \u00e1ram\u00e1r alakul\u00e1sa, de b\u00edznak abban, hogy a magyar int\u00e9zked\u00e9sek hozz\u00e1j\u00e1rulnak ahhoz, hogy csak m\u00e9rs\u00e9kelten jelenjen meg Magyarorsz\u00e1gon az infl\u00e1ci\u00f3 - mondta Guly\u00e1s Gergely.\n\u00a0\n\n"}]