[{"date": "2021-12-17 09:45", "url": "https://koronavirus.gov.hu/cikkek/kedvezmenyes-marad-szep-kartya", "h1": "Kedvezm\u00e9nyes marad a SZ\u00c9P-k\u00e1rtya", "body": "\nA munk\u00e1ltat\u00f3knak decemberben sem kell szoci\u00e1lis hozz\u00e1j\u00e1rul\u00e1si ad\u00f3t fizetnie a SZ\u00c9P-k\u00e1rty\u00e1ra utalt b\u00e9ren k\u00edv\u00fcli juttat\u00e1sok, valamint a reprezent\u00e1ci\u00f3 \u00e9s az \u00fczleti aj\u00e1nd\u00e9k ut\u00e1n - \u00edrja a Vil\u00e1ggazdas\u00e1g a Nemzeti Ad\u00f3- \u00e9s V\u00e1mhivatal k\u00f6zl\u00e9s\u00e9re hivatkozva.\n\n\nA SZ\u00c9P-k\u00e1rty\u00e1s b\u00e9ren k\u00edv\u00fcli juttat\u00e1sok ut\u00e1n fizetend\u0151 szocho al\u00f3l a vesz\u00e9lyhelyzeti szab\u00e1lyok mentes\u00edtett\u00e9k a munk\u00e1ltat\u00f3t. Ezek a szab\u00e1lyok 2021. december 1-j\u00e9n hat\u00e1lyukat vesztett\u00e9k, \u00e1m \u00e1tmeneti szab\u00e1lyokkal meghosszabb\u00edtott\u00e1k az \u00e9rv\u00e9nyess\u00e9g\u00fcket.\n\u00a0\u00a0\u00a0\u00a0Az ideiglenes szab\u00e1lyoz\u00e1s \u00e9rtelm\u00e9ben a SZ\u00c9P-k\u00e1rtya alsz\u00e1ml\u00e1ira utalt t\u00e1mogat\u00e1sok bizonyos \u00f6sszeghat\u00e1rig sz\u00e1m\u00edtanak b\u00e9ren k\u00edv\u00fcli juttat\u00e1snak: sz\u00e1ll\u00e1shelyn\u00e9l 400 ezer, vend\u00e9gl\u00e1t\u00e1sn\u00e1l 265 ezer, szabadid\u0151n\u00e9l 135 ezer forint az \u00e9ves maximum. A rekre\u00e1ci\u00f3s keret\u00f6sszeg tekintet\u00e9ben k\u00f6lts\u00e9gvet\u00e9si munk\u00e1ltat\u00f3 szervn\u00e9l 400 ezer forint, m\u00e1s munk\u00e1ltat\u00f3 eset\u00e9ben 800 ezer forint a fels\u0151 hat\u00e1r, ha a munkav\u00e1llal\u00f3 munkaviszonya eg\u00e9sz \u00e9vben fenn\u00e1ll.\n\nMTI 2021. december 17.\n\n"}]