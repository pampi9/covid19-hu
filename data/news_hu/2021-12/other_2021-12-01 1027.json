[{"date": "2021-12-01 10:27", "url": "https://koronavirus.gov.hu/cikkek/varga-mihaly-magyarorszag-tortenetenek-legnagyobb-adocsokkentese-johet-jovore", "h1": "Varga Mih\u00e1ly: Magyarorsz\u00e1g t\u00f6rt\u00e9net\u00e9nek legnagyobb ad\u00f3cs\u00f6kkent\u00e9se j\u00f6het j\u00f6v\u0151re", "body": "\nSzerd\u00e1n kezd\u0151dik a Parlamentben a 750 milli\u00e1rd forintos ad\u00f3cs\u00f6kkent\u00e9si t\u00f6rv\u00e9nyjavaslat vit\u00e1ja, ha elfogadj\u00e1k a javaslatot Magyarorsz\u00e1g t\u00f6rt\u00e9net\u00e9nek legnagyobb ad\u00f3cs\u00f6kkent\u00e9s\u00e9t hajthatja v\u00e9gre a korm\u00e1ny 2022-ben - mondta a p\u00e9nz\u00fcgyminiszter a Facebookon megosztott vide\u00f3j\u00e1ban.\n\n\nVarga Mih\u00e1ly a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban hangs\u00falyozta, a kor\u00e1bban m\u00e1r elfogadott d\u00f6nt\u00e9sekkel egy\u00fctt 1500 milli\u00e1rd forint ad\u00f3cs\u00f6kkent\u00e9st hajthatnak v\u00e9gre.\n\u00a0\u00a0\u00a0\u00a0Kifejtette, a j\u00f6v\u0151 \u00e9v elej\u00e9n majdnem k\u00e9tmilli\u00f3 gyermeket nevel\u0151 sz\u00fcl\u0151nek adja vissza a korm\u00e1ny az id\u00e9n befizetett ad\u00f3t, hatsz\u00e1zmilli\u00e1rd forint \u00e9rt\u00e9kben. A 25 \u00e9v alattiak ad\u00f3mentess\u00e9ge 140 milli\u00e1rd forintot hagy a fiatalokn\u00e1l. Harmadr\u00e9szt pedig a korm\u00e1ny v\u00e1llalta, hogy ha a munk\u00e1ltat\u00f3k 200 ezer forintra emelik a minim\u00e1lb\u00e9rt, cs\u00f6kkenti a munk\u00e1t terhel\u0151 ad\u00f3kat. A korm\u00e1ny betartva a meg\u00e1llapod\u00e1s r\u00e1 es\u0151 r\u00e9sz\u00e9t, 750 milli\u00e1rd forintos ad\u00f3cs\u00f6kkent\u00e9sr\u0151l d\u00f6nt\u00f6tt. A munk\u00e1ltat\u00f3i ad\u00f3k 4 sz\u00e1zal\u00e9kponttal m\u00e9rs\u00e9kl\u0151dnek, m\u00edg a kisv\u00e1llalati ad\u00f3 1 sz\u00e1zal\u00e9kponttal, \u00e9s tov\u00e1bbra is legfeljebb 1 sz\u00e1zal\u00e9k lehet a kisv\u00e1llalkoz\u00e1sok ipar\u0171z\u00e9si ad\u00f3ja - sorolta Varga Mih\u00e1ly.\n\u00a0\u00a0\u00a0\u00a0\"B\u00edzom abban, hogy a 750 milli\u00e1rd forintnyi ad\u00f3cs\u00f6kkent\u00e9sr\u0151l sz\u00f3l\u00f3 t\u00f6rv\u00e9nyjavaslatot minden k\u00e9pvisel\u0151t\u00e1rsam megszavazza, ugyanis az ad\u00f3k cs\u00f6kkent\u00e9se teszi lehet\u0151v\u00e9 a magasabb minim\u00e1lb\u00e9r kigazd\u00e1lkod\u00e1s\u00e1t a magyar v\u00e1llalkoz\u00e1sok sz\u00e1m\u00e1ra\" - fogalmazott a p\u00e9nz\u00fcgyminiszter.\n\nMTI 2021. december 1.\n\n"}]