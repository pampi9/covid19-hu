[{"date": "2021-12-16 20:32", "url": "https://koronavirus.gov.hu/cikkek/muller-cecilia-gyermekek-oltasa-hozzajarul-ahhoz-hogy-az-egesz-csalad-vedette-valjon", "h1": "M\u00fcller Cec\u00edlia: a gyermekek olt\u00e1sa is hozz\u00e1j\u00e1rul ahhoz, hogy az eg\u00e9sz csal\u00e1d v\u00e9dett\u00e9 v\u00e1ljon", "body": "\nAz egy\u00e9ni v\u00e9delmen t\u00fal a gyermekek olt\u00e1sa is hozz\u00e1j\u00e1rul ahhoz, hogy az eg\u00e9sz csal\u00e1d - k\u00f6zt\u00fck sz\u00fcleik, nagysz\u00fcleik - v\u00e9dett\u00e9 v\u00e1ljon - hangs\u00falyozta az orsz\u00e1gos tisztif\u0151orvos cs\u00fct\u00f6rt\u00f6k\u00f6n a korm\u00e1ny Facebook-oldal\u00e1n k\u00f6zz\u00e9tett vide\u00f3ban.\n\n\nM\u00fcller Cec\u00edlia \u00fagy fogalmazott: \"nagyon fontos m\u00e9rf\u00f6ldk\u0151h\u00f6z \u00e9rkezt\u00fcnk\" azzal, hogy miut\u00e1n az Eur\u00f3pai Gy\u00f3gyszer\u00fcgyn\u00f6ks\u00e9g j\u00f3v\u00e1hagyta az 5-11 \u00e9ves gyerekek olt\u00e1s\u00e1t is a koronav\u00edrus ellen, Magyarorsz\u00e1gon is megkezd\u0151d\u00f6tt ezek bead\u00e1s\u00e1nak folyamata.\nFelh\u00edvta a figyelmet: az, hogy a gyermekeket kev\u00e9sb\u00e9 \u00e9rinti a koronav\u00edrusos megbeteged\u00e9s, igaz volt, f\u0151k\u00e9pp a j\u00e1rv\u00e1ny a kezdet\u00e9n az eredeti, vuhani t\u00f6rzsn\u00e9l. K\u00e9s\u0151bb viszont a szakemberek azt l\u00e1tt\u00e1k, hogy a mut\u00e1l\u00f3d\u00e1s k\u00f6vetkezt\u00e9ben m\u00e1r a gyermekek koroszt\u00e1ly\u00e1t is egyre ink\u00e1bb \u00e9rintette a fert\u0151z\u0151d\u00e9s - tette hozz\u00e1.\nEzekben a napokban is mintegy 50-60 gyermeket \u00e1polnak a magyarorsz\u00e1gi k\u00f3rh\u00e1zakban koronav\u00edrus miatt - ismertette a tisztif\u0151orvos, megjegyezve: teh\u00e1t nem nagy sz\u00e1mban, de el\u0151fordul s\u00falyos, ak\u00e1r sz\u00f6v\u0151dm\u00e9nyes eset is.\nA tisztif\u0151orvos kiemelte: a gyermekek v\u00e9d\u0151olt\u00e1sa nemcsak \u0151ket, hanem csal\u00e1djukat - sz\u00fcleiket, nagysz\u00fcleiket, d\u00e9dnagysz\u00fcleiket -, k\u00f6z\u00f6ss\u00e9g\u00fcket is megv\u00e9di. \"Ha az eg\u00e9sz csal\u00e1di k\u00f6z\u00f6ss\u00e9g v\u00e9delmet \u00e9lvez, akkor sokkal nagyobb biztons\u00e1gban vagyunk, mint kor\u00e1bban voltunk\" - fogalmazott.\nNagyon fontos, hogy egy\u00fctt \u00fcnnepelhessen a csal\u00e1d - jelentette ki M\u00fcller Cec\u00edlia, aki mindenkinek biztons\u00e1gban, b\u00e9kess\u00e9gben, szeretetben elt\u00f6lt\u00f6tt csal\u00e1di \u00fcnnepeket k\u00edv\u00e1nt.\n\nMTI\n\n"}]