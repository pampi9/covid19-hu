[{"date": "2021-12-01 11:19", "url": "https://koronavirus.gov.hu/cikkek/itm-az-allaskeresok-szamanak-csokkeneset-kormanyzati-intezkedesek-segitettek", "h1": "ITM: az \u00e1ll\u00e1skeres\u0151k sz\u00e1m\u00e1nak cs\u00f6kken\u00e9s\u00e9t korm\u00e1nyzati int\u00e9zked\u00e9sek is seg\u00edtett\u00e9k", "body": "\nA magyar \u00e1ll\u00e1skeres\u0151k sz\u00e1m\u00e1nak cs\u00f6kken\u00e9s\u00e9t korm\u00e1nyzati int\u00e9zked\u00e9sek, munkaer\u0151piaci t\u00e1mogat\u00e1si programok is seg\u00edtett\u00e9k - hangs\u00falyozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\n\nElmondta, hogy a magyar munkaer\u0151piacon 2019 nyar\u00e1n, \u0151sz\u00e9n 3,2-3,3 sz\u00e1zal\u00e9kos volt munkan\u00e9lk\u00fclis\u00e9gi r\u00e1ta, ami akkor Eur\u00f3pa legjobb mutat\u00f3ja volt. A koronav\u00edrus megjelen\u00e9s\u00e9vel azt\u00e1n n\u00e9h\u00e1ny nap alatt 10 ezerrel n\u0151tt Magyarorsz\u00e1gon a regisztr\u00e1lt \u00e1ll\u00e1skeres\u0151k sz\u00e1ma, miut\u00e1n sz\u00e1mos munkaad\u00f3 olyan helyzetbe ker\u00fclt, hogy nem tudta a munkaer\u0151t tov\u00e1bb foglalkoztatni. A korm\u00e1ny ez\u00e9rt jelent\u0151s forr\u00e1sokkal c\u00e9lzott munkaer\u0151piaci t\u00e1mogat\u00e1si programokat ind\u00edtott, k\u00f6zt\u00fck munkahelymegtart\u00e1sra, \u00faj munkahelyteremt\u00e9sre - mondta az \u00e1llamtitk\u00e1r, hozz\u00e1t\u00e9ve: kider\u00fclt, hogy ezekkel a l\u00e9p\u00e9sekkel foglalkoztat\u00e1si szempontb\u00f3l a j\u00e1rv\u00e1ny kezelhet\u0151.\n\u00a0\u00a0\u00a0\u00a0Hangs\u00falyozta, hogy ez id\u0151 alatt a keresetek nem torpantak meg: az id\u00e9n a gazdas\u00e1g teljes\u00edtm\u00e9nye \u00e1tlagosan 8 sz\u00e1zal\u00e9kos b\u00e9rfejleszt\u00e9st tett lehet\u0151v\u00e9, j\u00f6v\u0151 \u00e9v janu\u00e1rt\u00f3l a minim\u00e1lb\u00e9r \u00e9s garant\u00e1lt b\u00e9rminimum emelked\u00e9se h\u00faz\u00f3er\u0151 lesz, \u00e9s a magasabb b\u00e9rek eset\u00e9ben k\u00e9tsz\u00e1mjegy\u0171 b\u00e9remel\u00e9s is lehet \u00e1gazatokt\u00f3l f\u00fcgg\u0151en.\n\u00a0\u00a0\u00a0\u00a0A m\u0171sorban besz\u00e9ltek arr\u00f3l is, hogy Magyarorsz\u00e1gon t\u00f6bb mint h\u00e1rom \u00e9vtizedes cs\u00facson van a foglalkoztat\u00e1s, mintegy 4,7 milli\u00f3 ember dolgozik.\n\u00a0\u00a0\u00a0\u00a0Bod\u00f3 S\u00e1ndor elmondta: van m\u00e9g n\u00e9mi tartal\u00e9k a foglalkoztat\u00e1sban, seg\u00edteni kell a regisztr\u00e1lt \u00e1ll\u00e1skeres\u0151k elhelyezked\u00e9s\u00e9t.\n\u00a0\u00a0\u00a0\u00a0A munkaad\u00f3k k\u00e9pzett dolgoz\u00f3kat keresnek, ez\u00e9rt kiterjesztik a V\u00e1llalkoz\u00e1sok munkaer\u0151 t\u00e1mogat\u00e1sa programot a munkaer\u0151piaci szempontb\u00f3l tov\u00e1bbi h\u00e1tr\u00e1nyos helyzetben l\u00e9v\u0151kre is - jelezte az \u00e1llamtitk\u00e1r. Megjegyezte: mivel a legfrissebb elemz\u00e9sek szerint a r\u00e9gebben szerzett v\u00e9gzetts\u00e9ggel, szakmai ismeretekkel rendelkez\u0151 munkav\u00e1llal\u00f3k nem biztos, hogy megfelelnek a kor leg\u00fajabb kih\u00edv\u00e1sainak, ez\u00e9rt \u0151ket is bevett\u00e9k a programba. A\u00a0www.munka.hu\u00a0honlapon olvashat\u00f3k a r\u00e9szletes felt\u00e9telek, amelyekkel a munkaad\u00f3k p\u00e1ly\u00e1zhatnak a t\u00e1mogat\u00e1sra.\n\u00a0\u00a0\u00a0\u00a0A Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban Bod\u00f3 S\u00e1ndor elmondta, hogy a munkaad\u00f3k visszajelz\u00e9se alapj\u00e1n b\u0151v\u00edtett\u00e9k a V\u00e1llalkoz\u00e1sok munkaer\u0151 t\u00e1mogat\u00e1sa programot, hogy a munkav\u00e1llal\u00f3k felfriss\u00edthess\u00e9k ismereteiket az adott munkahelyen sz\u00fcks\u00e9ges tud\u00e1sra koncentr\u00e1lva.\n\nMTI 2021. december 1.\n\n"}]