[{"date": "2021-12-12 11:15", "url": "https://koronavirus.gov.hu/cikkek/novak-ot-szazalekkal-emelkedik-nyugdij-osszege-varhatoan-magasabb-jovo-evi-inflacio-miatt", "h1": "Nov\u00e1k: \u00f6t sz\u00e1zal\u00e9kkal emelkedik a nyugd\u00edj \u00f6sszege a v\u00e1rhat\u00f3an magasabb j\u00f6v\u0151 \u00e9vi infl\u00e1ci\u00f3 miatt", "body": "\nA kor\u00e1bban tervezettn\u00e9l magasabb j\u00f6v\u0151 \u00e9vre v\u00e1rhat\u00f3 infl\u00e1ci\u00f3 miatt a korm\u00e1ny a nyugd\u00edj \u00f6sszeg\u00e9t \u00f6t sz\u00e1zal\u00e9kkal emeli meg, hogy ne kelljen ut\u00f3lag korrig\u00e1lni - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nNov\u00e1k Katalin kiemelte: a korm\u00e1ny c\u00e9lja, hogy meg\u0151rizze a nyugd\u00edjak v\u00e1s\u00e1rl\u00f3\u00e9rt\u00e9k\u00e9t, ez\u00e9rt a nyugd\u00edjemel\u00e9s m\u00e9rt\u00e9ke mindig az infl\u00e1ci\u00f3t k\u00f6veti. Ha pedig az infl\u00e1ci\u00f3 nagyobb a tervezettn\u00e9l, ut\u00f3lag kifizetik azt a nyugd\u00edjasoknak. Id\u00e9n p\u00e9ld\u00e1ul k\u00e9t r\u00e9szletben fizettek nyugd\u00edjkorrekci\u00f3t - tette hozz\u00e1.\n\u00a0\u00a0\u00a0\u00a0Elmondta, hogy id\u00e9n az infl\u00e1ci\u00f3 magasabb a v\u00e1rtn\u00e1l, ez\u00e9rt a korm\u00e1ny a jogszab\u00e1lyban meghat\u00e1rozottn\u00e1l kor\u00e1bban korrig\u00e1l.\n\u00a0\u00a0\u00a0\u00a0A miniszter besz\u00e9lt arr\u00f3l is: az, hogy a gazdas\u00e1g teljes\u00edtm\u00e9nye n\u00f6vekszik, annak k\u00f6sz\u00f6nhet\u0151, hogy Magyarorsz\u00e1gon a koronav\u00edrus-j\u00e1rv\u00e1ny alatti legrosszabb id\u0151kben is sokan d\u00f6nt\u00f6ttek \u00fagy, hogy munk\u00e1t keresnek, \u00e9s mindenk\u00e9ppen dolgoznak. A gyermeket nevel\u0151 sz\u00fcl\u0151k szem\u00e9lyi j\u00f6vedelemad\u00f3j\u00e1t is a neh\u00e9z id\u0151szakra tekintettel t\u00e9r\u00edtik vissza - f\u0171zte hozz\u00e1.\n\u00a0\u00a0\u00a0\u00a0Hangs\u00falyozta: a korm\u00e1ny politik\u00e1j\u00e1nak az alapja az, hogy aki kiveszi a r\u00e9sz\u00e9t a k\u00f6z\u00f6s feladatokb\u00f3l, az min\u00e9l ink\u00e1bb r\u00e9szes\u00fclj\u00f6n az eredm\u00e9nyekb\u0151l. Err\u0151l sz\u00f3l a 25 \u00e9v alattiak szja-mentess\u00e9ge \u00e9s az is, hogy j\u00f6v\u0151re teljes eg\u00e9sz\u00e9ben vissza\u00e9p\u00edtik a 13. havi nyugd\u00edjat - mondta, hozz\u00e1t\u00e9ve: a 2,5 milli\u00f3 nyugd\u00edjas \u00e9s nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 febru\u00e1rban kapja meg a m\u00e1r 5 sz\u00e1zal\u00e9kkal emelt \u00f6sszeg\u0171 13. havi nyugd\u00edjat.\n\u00a0\u00a0\u00a0\u00a0Nov\u00e1k Katalin arra, hogy az ellenz\u00e9k szerint ez \"felesleges p\u00e9nzsz\u00f3r\u00e1s\", \u00fagy reag\u00e1lt: a magyar dolgoz\u00f3 emberek p\u00e9nzt\u00e1rc\u00e1j\u00e1nak gyarap\u00edt\u00e1sa a legjobb befektet\u00e9s, a korm\u00e1nynak pedig az a dolga, hogy amit lehet - ad\u00f3cs\u00f6kkent\u00e9ssel, ad\u00f3visszat\u00e9r\u00edt\u00e9ssel, csal\u00e1dt\u00e1mogat\u00e1sokkal - a magyar dolgoz\u00f3 embereknek adjon.\n\nMTI 2021. december 12.\n\n"}]