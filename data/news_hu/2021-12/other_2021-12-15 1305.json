[{"date": "2021-12-15 13:05", "url": "https://koronavirus.gov.hu/cikkek/gyorgy-istvan-megkezdodott-az-5-11-ev-kozotti-gyerekek-oltasa", "h1": "Gy\u00f6rgy Istv\u00e1n: megkezd\u0151d\u00f6tt az 5-11 \u00e9v k\u00f6z\u00f6tti gyerekek olt\u00e1sa", "body": "\n\u00dajabb m\u00e9rf\u00f6ldk\u0151h\u00f6z \u00e9rkezett a magyar olt\u00e1si folyamat: megkezd\u0151d\u00f6tt az 5-11 \u00e9v k\u00f6z\u00f6tti koroszt\u00e1ly olt\u00e1sa - jelentette be a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra szerd\u00e1n Debrecenben.\n\n\nGy\u00f6rgy Istv\u00e1n a Debreceni Egyetem (DE) gyermekklinik\u00e1j\u00e1n kialak\u00edtott olt\u00f3pontok el\u0151tt tartott sajt\u00f3t\u00e1j\u00e9koztat\u00f3n eml\u00e9keztetett arra, hogy kedden meg\u00e9rkezett az els\u0151, gyerekeknek sz\u00e1nt vakcinasz\u00e1ll\u00edtm\u00e1ny, 138 ezer adag olt\u00f3anyag, amelyb\u0151l az els\u0151 k\u00f6rben 69 ezer adagot fognak beadni az orsz\u00e1g 77 k\u00f3rh\u00e1z\u00e1ban kialak\u00edtott olt\u00f3pontokon, illetve a gyermekh\u00e1ziorvosi \u00e9s a vegyes praxis\u00fa rendel\u0151kben.\n\u00a0\u00a0\u00a0\u00a0Eddig orsz\u00e1gosan 38 ezren regisztr\u00e1ltak \u00e9s 16 ezren foglaltak id\u0151pontok gyerekeiknek az olt\u00e1s felv\u00e9tel\u00e9re - tette hozz\u00e1 az \u00e1llamtitk\u00e1r, az Orsz\u00e1gos Olt\u00e1si Munkacsoport vezet\u0151je.\n\u00a0\u00a0\u00a0\u00a0Gy\u00f6rgy Istv\u00e1n felh\u00edvta a figyelmet, hogy a k\u00f3rh\u00e1zakban el\u0151zetes regisztr\u00e1ci\u00f3 \u00e9s id\u0151pontfoglal\u00e1s is sz\u00fcks\u00e9ges, mert az olt\u00f3anyag nem \u00e1ll korl\u00e1tlanul rendelkez\u00e9sre, \u00e9s az a c\u00e9l, hogy a regisztr\u00e1ltak \u00e9s id\u0151ponttal rendelkez\u0151k miel\u0151bb megkapj\u00e1k az olt\u00e1st.\n\u00a0\u00a0\u00a0\u00a0Hozz\u00e1tette: olt\u00f3anyag lesz el\u00e9g, a vakcin\u00e1k folyamatosan, val\u00f3sz\u00edn\u0171leg hetente \u00e9rkeznek. Jelezte azt is, hogy a regisztr\u00e1ci\u00f3t k\u00e9t-h\u00e1rom napos valid\u00e1ci\u00f3s elj\u00e1r\u00e1s k\u00f6veti, \u00edgy csak azut\u00e1n tudnak a regisztr\u00e1ltak id\u0151pontot foglalni a k\u00f3rh\u00e1zi olt\u00f3pontokon.\n\u00a0\u00a0\u00a0\u00a0Ugyanakkor a h\u00e1ziorvosokn\u00e1l el\u0151re egyeztetett id\u0151pontban juthatnak hozz\u00e1 a vakcin\u00e1khoz a gyerekek, a sz\u00fcks\u00e9ges mennyis\u00e9gr\u0151l a megyei olt\u00e1si munkacsoportok gondoskodnak - jegyezte meg.\n\u00a0\u00a0\u00a0\u00a0Kit\u00e9rt arra is, hogy egy ampull\u00e1ban t\u00edz adag olt\u00f3anyag van, amelyet \u00f6t-hat \u00f3r\u00e1n bel\u00fcl fel kell haszn\u00e1lni, ennek megfelel\u0151en szervezik a r\u00e9szv\u00e9telt. Az ampull\u00e1kat egy\u00e9bk\u00e9nt t\u00edz h\u00e9tig lehet h\u0171t\u0151szekr\u00e9nyben t\u00e1rolni - f\u0171zte hozz.\n\u00a0\u00a0\u00a0\u00a0Gy\u00f6rgy Istv\u00e1n azt mondta, fontos, hogy min\u00e9l t\u00f6bb gyereket beoltsanak, mert b\u00e1r \u0151k viszonylag enyh\u00e9bb t\u00fcnetekkel vagy t\u00fcnetek n\u00e9lk\u00fcl v\u00e9szelik \u00e1t a fert\u0151z\u00e9st, a fert\u0151z\u0151k\u00e9pess\u00e9g ebben a koroszt\u00e1lyban is megvan.\n\u00a0\u00a0\u00a0\u00a0Az \u00e1llamtitk\u00e1r felh\u00edvta a figyelmet a feln\u0151tt lakoss\u00e1g olt\u00e1s\u00e1nak a fontoss\u00e1g\u00e1ra is, ennek \u00e9rdek\u00e9ben cs\u00fct\u00f6rt\u00f6kt\u0151l ism\u00e9t lesz el\u0151zetes regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcli, h\u00e1romnapos olt\u00e1si akci\u00f3. Cs\u00fct\u00f6rt\u00f6k\u00f6n \u00e9s p\u00e9nteken 14 \u00e9s 18 \u00f3ra k\u00f6z\u00f6tt, szombaton 10 \u00e9s 18 \u00f3ra k\u00f6z\u00f6tt v\u00e1rj\u00e1k az oltakoz\u00f3kat az olt\u00f3pontokon - mondta, megjegyezve, hogy tov\u00e1bbi ilyen napokat is terveznek, janu\u00e1rban pedig a telep\u00fcl\u00e9si olt\u00e1sok is megindulnak.\n\u00a0\u00a0\u00a0\u00a0R\u00e1cz R\u00f3bert hajd\u00fa-bihari korm\u00e1nymegb\u00edzott jelezte: szerd\u00e1n a h\u00e1ziorvosokn\u00e1l, valamint a debreceni gyermekklinik\u00e1n \u00e9s a beretty\u00f3\u00fajfalui k\u00f3rh\u00e1zban kialak\u00edtott olt\u00f3pontokon is megkezd\u0151d\u00f6tt a gyerekek olt\u00e1sa.\n\u00a0\u00a0\u00a0\u00a0A megy\u00e9be hatezer Pfizer-vakcina \u00e9rkezik, a k\u00e9t k\u00f3rh\u00e1zba eddig 1700-at sz\u00e1ll\u00edtottak ki, \u00e9s 500 el\u0151zetes id\u0151pontfoglal\u00e1s t\u00f6rt\u00e9nt, ami a k\u00f6vetkez\u0151 napokban v\u00e1rhat\u00f3an emelkedni fog - mondta a korm\u00e1nymegb\u00edzott.\n\u00a0\nMTI 2021. december 15.\n\n"}]