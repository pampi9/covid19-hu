[{"date": "2021-12-08 09:52", "url": "https://koronavirus.gov.hu/cikkek/pm-februari-adovisszateriteshez-most-180-ezer-szulotol-var-adatokat-nav", "h1": "PM: a febru\u00e1ri ad\u00f3visszat\u00e9r\u00edt\u00e9shez most 180 ezer sz\u00fcl\u0151t\u0151l v\u00e1r adatokat a NAV", "body": "\nAz ad\u00f3hivatal seg\u00edt abban, hogy minden \u00e9rintett febru\u00e1r 15-ig visszakapja az id\u00e9n befizetett ad\u00f3j\u00e1t, ez\u00e9rt a napokban mintegy 180 ezer sz\u00fcl\u0151nek k\u00fcld t\u00e1j\u00e9koztat\u00e1st. Az \u00e9rintetteknek csak annyi a teend\u0151j\u00fck, hogy 2021. december 31-ig kit\u00f6ltik a VISSZADO-nyilatkozatot - t\u00e1j\u00e9koztatta Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra az MTI-t.\n\n\nIzer Norbert kiemelte, hogy nincs m\u00e9g egy olyan orsz\u00e1g, ahol a v\u00e1ls\u00e1gb\u00f3l kil\u00e1bal\u00f3ban egy eg\u00e9sz \u00e9vnyi szem\u00e9lyi j\u00f6vedelemad\u00f3t visszaadn\u00e1nak a gyermeket nevel\u0151 csal\u00e1doknak, ez\u00e9rt \u00e9rdemes minden \u00e9rintettnek ezt az int\u00e9zked\u00e9st kihaszn\u00e1lni. Felid\u00e9zte, hogy akinek a csal\u00e1dip\u00f3tl\u00e9k-foly\u00f3s\u00edt\u00e1si adatokb\u00f3l az ad\u00f3hivatal ismeri a belf\u00f6ldi banksz\u00e1mlasz\u00e1m\u00e1t, a postai c\u00edm\u00e9t, semmi teend\u0151je nincs. Az adatok helyess\u00e9g\u00e9t az \u00fagynevezett VISSZADO nyilatkozat megtekint\u00e9s\u00e9vel \u0151k is ellen\u0151rizhetik - jegyezte meg. Hozz\u00e1tette, hogy a t\u00f6bbi sz\u00fcl\u0151 is nagyon egyszer\u0171en a p\u00e9nz\u00e9hez juthat, csak ki kell t\u00f6lteni\u00fck a VISSZADO-t, amelyen az ad\u00f3-visszat\u00e9r\u00edt\u00e9s 2022. febru\u00e1r 15-i kiutal\u00e1s\u00e1hoz sz\u00fcks\u00e9ges adatokat kell felt\u00fcntetni.\u00a0\n\u00a0\u00a0\u00a0\u00a0December 7-ig t\u00f6bb mint 380 ezer nyilatkozat \u00e9rkezett, de m\u00e9g vannak, akikt\u0151l a csal\u00e1di ad\u00f3visszat\u00e9r\u00edt\u00e9shez adatokat v\u00e1r a Nemzeti Ad\u00f3- \u00e9s V\u00e1mhivatal - ismertette Izer Norbert. Mint mondta, a napokban azoknak a sz\u00fcl\u0151knek k\u00fcld t\u00e1j\u00e9koztat\u00e1st az ad\u00f3hivatal, akik a csal\u00e1di ad\u00f3kedvezm\u00e9nyt \u00e9v k\u00f6zben \u00e9rv\u00e9nyes\u00edtik, \u00edgy az ad\u00f3visszat\u00e9r\u00edt\u00e9sre is jogosultak, de a kiutal\u00e1shoz sz\u00fcks\u00e9ges legfontosabb inform\u00e1ci\u00f3 (jellemz\u0151en a banksz\u00e1mlasz\u00e1m vagy a p\u00e9nz postai k\u00e9zbes\u00edt\u00e9shez sz\u00fcks\u00e9ges c\u00edm) nem \u00e1ll rendelkez\u00e9sre.\n\u00a0\u00a0\u00a0\u00a02022. febru\u00e1r 15-ig minden dolgoz\u00f3 gyermekes sz\u00fcl\u0151 visszakapja az id\u00e9n levont szem\u00e9lyi j\u00f6vedelemad\u00f3t, a levont ekho k\u00e9tharmad\u00e1t, valamint a kata negyed\u00e9t, \u00e1m ehhez a kiutal\u00e1st teljes\u00edt\u0151 ad\u00f3hivatalnak tudnia kell arr\u00f3l, hogy ki jogosult ad\u00f3visszat\u00e9r\u00edt\u00e9sre, \u00e9s ennek \u00f6sszeg\u00e9t milyen belf\u00f6ldi banksz\u00e1mlasz\u00e1mra vagy postai c\u00edmre k\u00e9ri kiutalni - nyomat\u00e9kos\u00edtotta az \u00e1llamtitk\u00e1r.\n\u00a0\u00a0\u00a0\u00a0A VISSZADO-nyilatkozat kit\u00f6lt\u00e9se csak n\u00e9h\u00e1ny perc, de aki ezt id\u00e9n elmulasztja, az csak j\u00f6v\u0151re, az szja bevall\u00e1s\u00e1ban k\u00e9rheti a csal\u00e1di ad\u00f3visszat\u00e9r\u00edt\u00e9st, vagyis nem 2022. febru\u00e1r 15-ig kapja vissza az idei ad\u00f3j\u00e1t, hanem a 2021-r\u0151l sz\u00f3l\u00f3 szja-bevall\u00e1s beny\u00fajt\u00e1s\u00e1t\u00f3l sz\u00e1m\u00edtott harminc napon bel\u00fcl, de legkor\u00e1bban m\u00e1rcius 1-t\u0151l. R\u00e1ad\u00e1sul azok, akik az id\u00e9n megsp\u00f3rolj\u00e1k a nyilatkozat kit\u00f6lt\u00e9s\u00e9re ford\u00edtott n\u00e9h\u00e1ny percet, j\u00f6v\u0151re n\u00e9mi t\u00f6bbletfeladattal fognak szembes\u00fclni, hiszen az ad\u00f3hivatal \u00e1ltal elk\u00e9sz\u00edtett bevall\u00e1si-tervezetet ki kell eg\u00e9sz\u00edteni\u00fck a kiutal\u00e1si adatokkal - h\u00fazta al\u00e1 Izer Norbert.\nA nyilatkozat \u00e9s r\u00e9szletes t\u00e1j\u00e9koztat\u00f3 el\u00e9rhet\u0151 a NAV honlapj\u00e1n:\u00a0https://www.nav.gov.hu/nav/ado/szja/szja_visszaterites\n\nMTI 2021. december 8.\n\n"}]