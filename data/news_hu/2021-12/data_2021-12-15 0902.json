[{"date": "2021-12-15 09:02", "url": "https://koronavirus.gov.hu/cikkek/6-millio-194-ezer-beoltott-5506-az-uj-fertozott-elhunyt-153-beteg", "h1": "6 milli\u00f3 194 ezer a beoltott, 5506 az \u00faj fert\u0151z\u00f6tt, elhunyt 153 beteg", "body": "\nA beoltottak sz\u00e1ma 6 194 221 f\u0151, k\u00f6z\u00fcl\u00fck\u00a05 906 701 f\u0151 m\u00e1r a m\u00e1sodik olt\u00e1s\u00e1t is megkapta, 3 028 149 pedig m\u00e1r a harmadik olt\u00e1st is felvett\u00e9k. 5506 \u00faj fert\u0151z\u00f6ttet igazoltak, ezzel a j\u00e1rv\u00e1ny kezdete \u00f3ta \u00f6sszesen 1 208 020 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 153 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 37 232 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg 1 005 586 f\u0151, az akt\u00edv fert\u0151z\u00f6ttek sz\u00e1ma pedig 165 202 f\u0151re cs\u00f6kkent. 6337 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 540-en vannak l\u00e9legeztet\u0151g\u00e9pen.\u00a0 Ma megkezd\u0151d\u00f6tt az 5-11 \u00e9ves gyermekek olt\u00e1sa a k\u00f3rh\u00e1zi olt\u00f3pontokon. Az olt\u00e1si akci\u00f3hetek siker\u00e9re \u00e9s az omikron v\u00edrus magyarorsz\u00e1gi megjelen\u00e9s\u00e9re tekintettel \u00fajabb olt\u00e1si akci\u00f3 lesz cs\u00fct\u00f6rt\u00f6k \u00e9s p\u00e9ntek d\u00e9lut\u00e1n, valamint szombaton a k\u00f3rh\u00e1zi olt\u00f3pontokon.\n\nMa orsz\u00e1gszerte megkezd\u0151d\u00f6tt az 5-11 \u00e9ves gyermekek olt\u00e1sa. Az id\u0151pontfoglal\u00f3ba azok a sz\u00fcl\u0151k tudnak bel\u00e9pni, akik az elm\u00falt napokban hi\u00e1nytalan adatokkal\u00a0regisztr\u00e1lt\u00e1k gyermek\u00fcket \u00e9s regisztr\u00e1ci\u00f3jukat m\u00e1r \u00e9rv\u00e9nyes\u00edtett\u00e9k. Minden 5-11 \u00e9ves gyermek olthat\u00f3, ha a sz\u00fcl\u0151\u00a0k\u00e9ri, \u00e9s az olt\u00e1snak nincs ellenjavallata. Akut, l\u00e1zas betegs\u00e9g eset\u00e9n az olt\u00e1s ellenjavalt. A k\u00f3rh\u00e1zi olt\u00f3pontok mellett a\u00a0vakcin\u00e1t ig\u00e9nyl\u0151 h\u00e1zi gyermekorvosokn\u00e1l is lesz olt\u00e1s. A h\u00e1zi gyermekorvosok \u00e9s vegyes praxisok az \u00e1ltaluk leadott ig\u00e9ny szerint\u00a0 kapnak majd vakcin\u00e1t.\u00a0\nB\u0151vebben:\u00a0https://koronavirus.gov.hu/cikkek/megnyilt-az-idopontfoglalo-az-5-11-eves-gyermekek-oltasahoz\n\n\n\n\n\n\n\nMegny\u00edlt az id\u0151pontfoglal\u00f3 az 5-11 \u00e9ves gyermekek olt\u00e1s\u00e1hoz\nkoronavirus.gov.hu\nA mai napon megny\u00edlt az internetes id\u0151pontfoglal\u00f3 az 5-11 \u00e9vesek gyermekek olt\u00e1s\u00e1hoz. Az id\u0151pontfoglal\u00f3ba azok a sz\u00fcl\u0151k tudnak bel\u00e9pni, akik az elm\u00falt napokban hi\u00e1nytalan adatokkal regisztr\u00e1lt\u00e1k gyermek\u00fcket \u00e9s regisztr\u00e1ci\u00f3jukat m\u00e1r \u00e9rv\u00e9nyes\u00edtett\u00e9k. A gyermekek olt\u00e1sa december 15-\u00e9n szerd\u00e1n kezd\u0151dik az erre kijel\u00f6lt k\u00f3rh\u00e1zi olt\u00f3pontokon. Az els\u0151 gyermekvakcina sz\u00e1ll\u00edtm\u00e1ny\n\n\n\n\n\nAz id\u0151pontfoglal\u00f3 el\u00e9rhet\u0151s\u00e9ge:\u00a0https://www.eeszt.gov.hu/hu/web/guest/covid-oltas-idopontfoglalas\nGyermek regisztr\u00e1l\u00e1sa olt\u00e1sra:\u00a0www.vakcinainfo.gov.hu\u00a0\n\n\n\n\n\n\n\nVakcinainf\u00f3\nwww.vakcinainfo.gov.hu\nEzen az oldalon lehet regisztr\u00e1lni a koronav\u00edrus elleni olt\u00e1sra. Az olt\u00e1s \u00f6nk\u00e9ntes \u00e9s ingyenes. Amennyiben szeretn\u00e9 beoltatni mag\u00e1t, regisztr\u00e1ljon most.\n\n\n\n\n\nAz olt\u00e1si akci\u00f3hetek siker\u00e9re \u00e9s az omikron v\u00edrus magyarorsz\u00e1gi megjelen\u00e9s\u00e9re tekintettel \u00fajabb olt\u00e1si akci\u00f3 lesz december 16. cs\u00fct\u00f6rt\u00f6k \u00e9s december 18. szombat k\u00f6z\u00f6tt a k\u00f3rh\u00e1zi olt\u00f3pontokon. Ez\u00fattal is el\u0151zetes id\u0151pontfoglal\u00e1s n\u00e9lk\u00fcl \u00e9s helysz\u00edni regisztr\u00e1ci\u00f3val fel lehet venni ak\u00e1r az els\u0151, ak\u00e1r az elmaradt m\u00e1sodik, ak\u00e1r a meger\u0151s\u00edt\u0151 harmadik olt\u00e1st. Az olt\u00e1si akci\u00f3 keret\u00e9ben tov\u00e1bbra is 101 k\u00f3rh\u00e1zban lesz olt\u00e1s. A k\u00f6vetkez\u0151 id\u0151pontokban lehet menni az olt\u00f3pontokra el\u0151zetes id\u0151pontfoglal\u00e1s n\u00e9lk\u00fcl:\n\ndecember 16.\u00a0cs\u00fct\u00f6rt\u00f6k\u00f6n 14-18 \u00f3ra\u00a0k\u00f6z\u00f6tt,\ndecember 17.\u00a0p\u00e9nteken 14-18 \u00f3ra\u00a0k\u00f6z\u00f6tt,\ndecember 18.\u00a0szombaton 10-18 \u00f3ra\u00a0k\u00f6z\u00f6tt.\n\nAz olt\u00e1si akci\u00f3ban csak a 12 \u00e9v felettieket oltj\u00e1k a k\u00f3rh\u00e1zi olt\u00f3pontokon, az 5-11 \u00e9ves gyermekek olt\u00e1sa tov\u00e1bbra is csak id\u0151pontfoglal\u00e1ssal vagy h\u00e1zi gyermekorvosokn\u00e1l lehets\u00e9ges. Az olt\u00f3pontokon tov\u00e1bbra is \u00f6tf\u00e9le vakcina lesz el\u00e9rhet\u0151: Pfizer, Moderna, Janssen, Sinopharm \u00e9s AstraZeneca.\nAz Olt\u00e1si Munkacsoport janu\u00e1rra tov\u00e1bbi olt\u00e1si akci\u00f3napokat tervez, amikor a k\u00f3rh\u00e1zi olt\u00f3pontok mellett minden j\u00e1r\u00e1si sz\u00e9khelyen lesz olt\u00e1s \u00e9s a term\u00e9szetesen a h\u00e1ziorvosok is oltanak.\nAz eg\u00e9szs\u00e9g\u00fcgyi int\u00e9zm\u00e9nyek \u00e9s a t\u00f6megk\u00f6zleked\u00e9s mellett tov\u00e1bbra is maszkot kell viselni az \u00fczletekben,\u00a0a bev\u00e1s\u00e1rl\u00f3k\u00f6zpontokban, a post\u00e1kon, az \u00fcgyf\u00e9lszolg\u00e1latokon, a sz\u00ednh\u00e1zakban, a mozikban, a m\u00fazeumokban \u00e9s sportrendezv\u00e9nyeken. A belt\u00e9ri kultur\u00e1lis \u00e9s egy\u00e9b rendezv\u00e9nyeken, az edz\u0151termekben, az uszod\u00e1kban, a f\u00fcrd\u0151kben, valamint a\u00a0 vend\u00e9gl\u00e1t\u00f3 \u00fczletekben pedig az ott dolgoz\u00f3knak k\u00f6telez\u0151 a maszkhaszn\u00e1lat.\u00a0\nAz \u00e1toltotts\u00e1g n\u00f6vel\u00e9se \u00e9rdek\u00e9ben a munk\u00e1ltat\u00f3k el\u0151\u00edrhatj\u00e1k az olt\u00e1s felv\u00e9tel\u00e9t dolgoz\u00f3iknak. Az\u00a0 \u00e1llami szf\u00e9r\u00e1ban elv\u00e1rt az olt\u00e1s felv\u00e9tele, az \u00f6nkorm\u00e1nyzatokn\u00e1l a k\u00e9rd\u00e9sben a polg\u00e1rmesterek d\u00f6nthetnek. \u00a0A dolgoz\u00f3iknak olt\u00e1st el\u0151\u00edr\u00f3 v\u00e1llalatok a megyei olt\u00e1si munkacsoportokt\u00f3l is k\u00e9rhetnek vakcin\u00e1t, ez esetben az \u00fczemorvosok is elv\u00e9gezhetik az olt\u00e1st.\n\n"}]