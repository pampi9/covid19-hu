[{"date": "2021-12-20 14:26", "url": "https://koronavirus.gov.hu/cikkek/retvari-kormany-ujabb-10-szazalekkal-noveli-pedagogusok-fizeteset", "h1": "R\u00e9tv\u00e1ri: a korm\u00e1ny \u00fajabb 10 sz\u00e1zal\u00e9kkal n\u00f6veli a pedag\u00f3gusok fizet\u00e9s\u00e9t", "body": "\nA j\u00e1rv\u00e1ny ellen\u00e9re is emelkedik a pedag\u00f3gusok b\u00e9re:\u00a0a\u00a0gazdas\u00e1gi n\u00f6veked\u00e9snek k\u00f6sz\u00f6nhet\u0151en\u00a0janu\u00e1rt\u00f3l 10 sz\u00e1zal\u00e9kos b\u00e9remel\u00e9s lesz a pedag\u00f3gusokn\u00e1l, ennek a t\u00f6bbletfedezete mintegy 63 milli\u00e1rd forint - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak parlamenti \u00e1llamtitk\u00e1ra h\u00e9tf\u0151n a korm\u00e1ny Facebook-oldal\u00e1n k\u00f6zz\u00e9tett vide\u00f3ban.\n\u00a0\n\n\nR\u00e9tv\u00e1ri Bence azt mondta, a koronav\u00edrus-j\u00e1rv\u00e1ny okozta t\u00f6bbletkiad\u00e1sok ellen\u00e9re a korm\u00e1ny \u00fagy d\u00f6nt\u00f6tt, hogy folytatja a b\u00e9remel\u00e9seket a k\u00f6zszf\u00e9r\u00e1ban. Hozz\u00e1tette: a gazdas\u00e1g t\u00f6bbletteljes\u00edtm\u00e9nye az, amely megalapozza ezeknek a b\u00e9remel\u00e9seknek a fedezet\u00e9t. \u00a0\u00a0\u00a0\u00a0Hangs\u00falyozta: nem ez az els\u0151 b\u00e9remel\u00e9s, hiszen tavaly, a j\u00e1rv\u00e1ny ellen\u00e9re is m\u00e1r volt egy 10 sz\u00e1zal\u00e9kos b\u00e9remel\u00e9s \u00e9s az els\u0151 csoport, amelyik sz\u00e1m\u00e1ra a korm\u00e1ny egy nagyobb l\u00e9pt\u00e9k\u0171 b\u00e9remel\u00e9st ind\u00edtott. Szint\u00e9n a pedag\u00f3gusok voltak, amikor t\u00f6bb \u00e9v alatt 50 sz\u00e1zal\u00e9kos b\u00e9remel\u00e9st hajtottak v\u00e9gre k\u00f6r\u00fckben.\n\u00a0\u00a0\u00a0\u00a0A korm\u00e1ny terve az, hogy 2023-ban egy nagyobb l\u00e9pt\u00e9k\u0171 pedag\u00f3gus-b\u00e9remel\u00e9sre is sor ker\u00fclhet Magyarorsz\u00e1gon - tudatta az \u00e1llamtitk\u00e1r.\n\u00a0\u00a0\u00a0\u00a0Mint mondta, az elm\u00falt \u00e9vekben Magyarorsz\u00e1g t\u00f6bb mint ezermilli\u00e1rd forinttal t\u00f6bbet ford\u00edtott pedag\u00f3gusb\u00e9rekre, mint amennyi ezeknek a fedezete 2010-ben volt.\n\u00a0\u00a0\u00a0\u00a0Az \u00e1llamtitk\u00e1r a k\u00f6zeled\u0151 v\u00e1laszt\u00e1si kamp\u00e1nnyal kapcsolatban azt mondta, a baloldal ilyenkor mindig nagyokat \u00edg\u00e9rget \u00e9s igyekszik a pedag\u00f3gusokat, a pedag\u00f3gus szakszervezeteket is beler\u00e1ntani a kamp\u00e1nyba \u00e9s sztr\u00e1jkfenyeget\u00e9ssel vagy m\u00e1sk\u00e9nt kihaszn\u00e1lni \u0151ket.\n\u00a0\u00a0\u00a0\u00a0A kamp\u00e1nyban nagyokat \u00edg\u00e9rgetnek, de azt\u00e1n korm\u00e1nyz\u00e1suk alatt a pedag\u00f3gusok csak rosszul j\u00e1rtak - mondta, eml\u00e9keztetve arra, hogy\u00a0\u00a015 ezer pedag\u00f3gusnak sz\u00fcntett\u00e9k meg a munkahely\u00e9t \u00e9s minden pedag\u00f3gust\u00f3l elvettek egy havi b\u00e9rt. \u00a0\u00a0\u00a0\u00a0Magyarorsz\u00e1gnak viszont el\u0151re kell mennie \u00e9s nem h\u00e1tra. Azt az utat kell folytatnia, amelyben a gazdas\u00e1g n\u00f6veked\u00e9s\u00e9b\u0151l a pedag\u00f3gusok b\u00e9r\u00e9nek emelked\u00e9s\u00e9re is megteremt\u0151d\u00f6tt a fedezet - hangoztatta R\u00e9tv\u00e1ri Bence.\n\nMTI 2021. december 20.\n\n"}]