[{"date": "2021-12-23 20:42", "url": "https://koronavirus.gov.hu/cikkek/domotor-csaba-kamatstop-30-milliard-forintot-hagy-magyar-csaladok-kasszajaban", "h1": "D\u00f6m\u00f6t\u00f6r Csaba: a kamatstop 30 milli\u00e1rd forintot hagy a magyar csal\u00e1dok kassz\u00e1j\u00e1ban", "body": "\nA jelz\u00e1loghitelekre vonatkoz\u00f3 lakoss\u00e1gi kamatstopnak k\u00f6sz\u00f6nhet\u0151en 30 milli\u00e1rd forint maradhat a magyar csal\u00e1dok kassz\u00e1j\u00e1ban - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra cs\u00fct\u00f6rt\u00f6k\u00f6n.\n\n\nD\u00f6m\u00f6t\u00f6r Csaba a korm\u00e1ny Facebook-oldal\u00e1n k\u00f6zz\u00e9tett vide\u00f3j\u00e1ban eml\u00e9keztetett: Orb\u00e1n Viktor minisztereln\u00f6k szerdai bejelent\u00e9se szerint janu\u00e1rt\u00f3l j\u00fanius v\u00e9g\u00e9ig a lakoss\u00e1gi jelz\u00e1loghitelekre vonatkoz\u00f3 kamatstop lesz \u00e9rv\u00e9nyben.\nA korm\u00e1ny az\u00e9rt d\u00f6nt\u00f6tt \u00edgy, mert Magyarorsz\u00e1gon mintegy f\u00e9lmilli\u00f3 olyan hitel van, amely egy \u00e9ven bel\u00fcl is \u00e1t\u00e1raz\u00f3dhat, \u00e9s az ilyen banki kamatemelked\u00e9sek jelent\u0151s pluszkiad\u00e1st jelenthetnek a magyar csal\u00e1doknak - mondta.\nHozz\u00e1tette: az okt\u00f3bert\u0151l felgyorsult banki kamatemelked\u00e9sek miatt egy \u00e1tlagos hitel havi t\u00f6rleszt\u0151r\u00e9szlete 23 sz\u00e1zal\u00e9kkal, \u00e1tlagosan 11 ezer forinttal emelkedhet.\nA kamatstop ett\u0151l a pluszkiad\u00e1st\u00f3l mentes\u00edti a csal\u00e1dokat - mondta D\u00f6m\u00f6t\u00f6r Csaba, hangs\u00falyozva: ez f\u00e9l \u00e9v alatt \u00e1tlagosan 66 ezer forintos t\u00e1mogat\u00e1st jelent, \u00e9s 30 milli\u00e1rd forint maradhat a magyar csal\u00e1dok kassz\u00e1j\u00e1ban. \u00a0\u00a0\u00a0\u00a0A korm\u00e1ny a j\u00f6v\u0151 \u00e9vben is azon dolgozik, hogy minden lehets\u00e9ges m\u00f3don jav\u00edtsa a magyarok meg\u00e9lhet\u00e9s\u00e9t. Ezt szolg\u00e1lja a benzin\u00e1rak r\u00f6gz\u00edt\u00e9se, a 13. havi nyugd\u00edj vissza\u00e9p\u00edt\u00e9se, a 25 \u00e9v alattiak szja-mentess\u00e9ge \u00e9s a most elfogadott kamatstop is - hangoztatta az \u00e1llamtitk\u00e1r.\n\nMTI\n\n"}]