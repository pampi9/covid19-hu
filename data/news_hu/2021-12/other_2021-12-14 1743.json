[{"date": "2021-12-14 17:43", "url": "https://koronavirus.gov.hu/cikkek/varga-mihaly-1500-milliard-forint-jovo-evi-adocsokkentesek-osszege", "h1": "Varga Mih\u00e1ly: 1500 milli\u00e1rd forint a j\u00f6v\u0151 \u00e9vi ad\u00f3cs\u00f6kkent\u00e9sek \u00f6sszege", "body": "\nElfogadta az Orsz\u00e1ggy\u0171l\u00e9s a korm\u00e1ny ad\u00f3cs\u00f6kkent\u00e9si t\u00f6rv\u00e9nyjavaslat\u00e1t, amely j\u00f6v\u0151re tov\u00e1bbi 750 milli\u00e1rd forinttal m\u00e9rs\u00e9kli a munk\u00e1t terhel\u0151 ad\u00f3kat, a kor\u00e1bbi d\u00f6nt\u00e9sekkel egy\u00fctt ez 1500 milli\u00e1rd forintos ad\u00f3cs\u00f6kkent\u00e9st jelent - mondta a p\u00e9nz\u00fcgyminiszter kedden Budapesten, sajt\u00f3t\u00e1j\u00e9koztat\u00f3n.\n\n\nVarga Mih\u00e1ly hangs\u00falyozta: a magyar gazdas\u00e1g \u00fajraind\u00edt\u00e1sa az egyik leggyorsabb az Eur\u00f3pai Uni\u00f3ban. Az\u00e9rt, hogy ezt a l\u00e9p\u00e9sel\u0151nyt Magyarorsz\u00e1g meg\u0151rizze, \u00e9s a magyar csal\u00e1dokat, fiatalokat \u00e9s a v\u00e1llalkoz\u00e1sokat meger\u0151s\u00edts\u00e9k, a korm\u00e1ny folytatja az ad\u00f3cs\u00f6kkent\u00e9sek politik\u00e1j\u00e1t - emelte ki.\n\u00a0\u00a0\u00a0\u00a0A p\u00e9nz\u00fcgyminiszter t\u00e1j\u00e9koztatott arr\u00f3l is, hogy Magyarorsz\u00e1g kedden - a vil\u00e1gon els\u0151nk\u00e9nt - sikerrel bocs\u00e1tott ki Z\u00f6ld Pandak\u00f6tv\u00e9nyt a k\u00ednai piacon, mintegy 50 milli\u00e1rd forint \u00e9rt\u00e9kben.\n\u00a0\u00a0\u00a0\u00a0Az ad\u00f3cs\u00f6kkent\u00e9sekr\u0151l sz\u00f3lva kiemelte: a most elfogadott t\u00f6rv\u00e9ny \u00e9rtelm\u00e9ben \u00e9rdemi ad\u00f3cs\u00f6kkent\u00e9ssel sz\u00e1molhatnak a v\u00e1llalkoz\u00e1sok. J\u00f6v\u0151re tov\u00e1bbi 4 sz\u00e1zal\u00e9kponttal m\u00e9rs\u00e9kl\u0151dik a munk\u00e1ltat\u00f3i ad\u00f3teher, ezen bel\u00fcl 2,5 sz\u00e1zal\u00e9kponttal a szoci\u00e1lis hozz\u00e1j\u00e1rul\u00e1si ad\u00f3, a m\u00e1sf\u00e9l sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1s pedig megsz\u0171nik. J\u00f6v\u0151re \u00edgy 600 milli\u00e1rd forinttal t\u00f6bb p\u00e9nz maradhat a c\u00e9gekn\u00e9l - tette hozz\u00e1.\n\u00a0\u00a0\u00a0\u00a0A p\u00e9nz\u00fcgyminiszter eml\u00e9keztetett: a korm\u00e1ny v\u00e1llalta, hogy cs\u00f6kkenti az ad\u00f3kat, ha a munkaad\u00f3k 200 ezer forintra emelik a minim\u00e1lb\u00e9rt. A parlamenti d\u00f6nt\u00e9s lehet\u0151v\u00e9 teszi a v\u00e1llalkoz\u00e1soknak a magasabb minim\u00e1lb\u00e9r kigazd\u00e1lkod\u00e1s\u00e1t - k\u00f6z\u00f6lte.\n\u00a0\u00a0\u00a0\u00a0A kisv\u00e1llalati ad\u00f3 (kiva) kulcsa egy sz\u00e1zal\u00e9kponttal 10 sz\u00e1zal\u00e9kra cs\u00f6kken, ez a d\u00f6nt\u00e9s mintegy 10 milli\u00e1rd forintot hagy az \u00e9rintett v\u00e1llalkoz\u00e1sokn\u00e1l - ismertette Varga Mih\u00e1ly.\n\u00a0\u00a0\u00a0\u00a0Jelezte azt is: 150 milli\u00e1rd forintos megtakar\u00edt\u00e1st jelent, hogy a korm\u00e1ny meghosszabb\u00edtotta a kis- \u00e9s k\u00f6z\u00e9pv\u00e1llalkoz\u00e1sok helyi ipar\u0171z\u00e9si ad\u00f3kedvezm\u00e9ny\u00e9t, a v\u00e1llalkoz\u00e1sok j\u00f6v\u0151re is maximum 1 sz\u00e1zal\u00e9k ipar\u0171z\u00e9si ad\u00f3t fizetnek.\n\u00a0\u00a0\u00a0\u00a0Felid\u00e9zte, hogy a csal\u00e1di ad\u00f3visszat\u00e9r\u00edt\u00e9ssel a gyermeket nevel\u0151 sz\u00fcl\u0151k \u00f6sszesen 600 milli\u00e1rd forint befizetett ad\u00f3t kapnak vissza, a csal\u00e1dok t\u00f6bbs\u00e9ge m\u00e1r febru\u00e1r k\u00f6zep\u00e9ig hozz\u00e1jut ehhez az \u00f6sszeghez.\n\u00a0\u00a0\u00a0\u00a0J\u00f6v\u0151 janu\u00e1r 1-j\u00e9t\u0151l az \u00e1tlagb\u00e9r m\u00e9rt\u00e9k\u00e9ig szem\u00e9lyi j\u00f6vedelemad\u00f3-mentess\u00e9get kapnak a 25 \u00e9v alatti fiatalok. Az int\u00e9zked\u00e9s t\u00f6bb mint negyedmilli\u00f3 fiatalt \u00e9rint, nekik \u00f6sszess\u00e9g\u00e9ben 140 milli\u00e1rd forint ad\u00f3t nem kell befizetni\u00fck - h\u00edvta fel a figyelmet a miniszter.\n\u00a0\u00a0\u00a0\u00a0Varga Mih\u00e1ly a kedden lezajlott k\u00f6tv\u00e9nykibocs\u00e1t\u00e1sr\u00f3l elmondta: Magyarorsz\u00e1g a vil\u00e1gon az els\u0151 k\u00fclf\u00f6ldi szuver\u00e9n Z\u00f6ld Pandak\u00f6tv\u00e9ny kibocs\u00e1t\u00f3k\u00e9nt jelent meg a k\u00ednai k\u00f6tv\u00e9nypiacon.\n\u00a0\u00a0\u00a0\u00a0A kibocs\u00e1t\u00e1s c\u00e9lja h\u00e1rmas, az \u00edgy bevont p\u00e9nzeszk\u00f6z a kl\u00edmav\u00e1ltoz\u00e1s elleni k\u00fczdelemre haszn\u00e1lhat\u00f3 fel, m\u00e1sr\u00e9szt a k\u00f6tv\u00e9nnyel biztos\u00edtani tudj\u00e1k Magyarorsz\u00e1g folyamatos jelenl\u00e9t\u00e9t a k\u00ednai p\u00e9nzpiacon, valamint b\u0151v\u00edtik a befektet\u0151i k\u00f6rt is, \u00edgy az \u00e1llamad\u00f3ss\u00e1g finansz\u00edroz\u00e1sa t\u00f6bb l\u00e1bon \u00e1llhat - mutatott r\u00e1.\n\u00a0\u00a0\u00a0\u00a0A p\u00e9nz\u00fcgyminiszter eredm\u00e9nyesnek nevezte a magyar \u00e1llamad\u00f3ss\u00e1g-kezel\u00e9st, egyebek mellett az\u00e9rt, mert az ad\u00f3ss\u00e1g \u00e1tlagos futamideje 4-r\u0151l 6 \u00e9vre n\u0151tt, javult a szerkezete \u00e9s biztons\u00e1gosabb\u00e1 v\u00e1lt a finansz\u00edroz\u00e1sa is. Mint mondta, 10 \u00e9vvel ezel\u0151tt az ad\u00f3ss\u00e1g 53 sz\u00e1zal\u00e9ka k\u00fclf\u00f6ldi deviz\u00e1ban volt, de m\u00e1ra ez az ar\u00e1ny 20 sz\u00e1zal\u00e9k k\u00f6zel\u00e9be javult.\n\u00a0\u00a0\u00a0\u00a0Hozz\u00e1tette azt is, hogy Eur\u00f3p\u00e1ban Magyarorsz\u00e1gon a legmagasabb a lakoss\u00e1g r\u00e9szv\u00e9tele az \u00e1llamad\u00f3ss\u00e1g finansz\u00edroz\u00e1s\u00e1ban, az ad\u00f3ss\u00e1g negyed\u00e9t a magyar lakoss\u00e1g tartja k\u00e9zben, m\u00edg a korm\u00e1nyv\u00e1lt\u00e1skor 3 sz\u00e1zal\u00e9k volt ez az ar\u00e1ny.\n\u00a0\u00a0\u00a0\u00a0Varga Mih\u00e1ly kit\u00e9rt arra, hogy az ad\u00f3ss\u00e1gkezel\u00e9s a j\u00e1rv\u00e1ny kit\u00f6r\u00e9se \u00f3ta is biztos l\u00e1bakon \u00e1ll, Magyarorsz\u00e1g nemcsak hat\u00e1rid\u0151ben, hanem a lej\u00e1rat el\u0151tt is t\u00f6rleszteni tudott ad\u00f3ss\u00e1got. Id\u00e9n 430 milli\u00f3 doll\u00e1rnyi ad\u00f3ss\u00e1got t\u00f6rlesztettek el\u0151, emellett a forint k\u00f6tv\u00e9nypiacon is siker\u00fclt jelent\u0151s, 1300 milli\u00e1rd forintos el\u0151t\u00f6rleszt\u00e9st v\u00e9grehajtani.\n\u00a0\u00a0\u00a0\u00a0Magyarorsz\u00e1g 1 milli\u00e1rd renminbi, azaz mintegy 50 milli\u00e1rd forint \u00e9rt\u00e9k\u0171 z\u00f6ld \u00e1llamk\u00f6tv\u00e9nyt bocs\u00e1tott ki. A k\u00f6tv\u00e9nyek k\u00ednai belf\u00f6ldi \u00e9s k\u00fclf\u00f6ldi befektet\u0151k sz\u00e1m\u00e1ra voltak el\u00e9rhet\u0151ek, futamidej\u00fck 3 \u00e9v. A k\u00f6tv\u00e9nyek kamata 3,28 sz\u00e1zal\u00e9kos.\n\u00a0\u00a0\u00a0\u00a0A csaknem k\u00e9tszeres kereslet azt mutatja, hogy a k\u00ednai befektet\u0151k is j\u00f3 eredm\u00e9nyeket v\u00e1rnak a magyar gazdas\u00e1gt\u00f3l \u00e9s b\u00edznak a korm\u00e1ny gazdas\u00e1gpolitik\u00e1j\u00e1ban - fogalmazott a p\u00e9nz\u00fcgyminiszter.\n\nMTI 2021. december 14.\n\n"}]