[{"date": "2021-12-13 10:55", "url": "https://koronavirus.gov.hu/cikkek/itm-allamtitkar-ma-tobben-dolgoznak-mint-rendszervaltoztatas-ota-barmikor", "h1": "ITM-\u00e1llamtitk\u00e1r: ma t\u00f6bben dolgoznak, mint a rendszerv\u00e1ltoztat\u00e1s \u00f3ta b\u00e1rmikor", "body": "\nMeg kell \u0151rizni az eddigi eredm\u00e9nyeket, \u00e9s tov\u00e1bb kell \u00e9p\u00edtkezni: ma t\u00f6bben dolgoznak Magyarorsz\u00e1gon, mint a rendszerv\u00e1ltoztat\u00e1s \u00f3ta b\u00e1rmikor, valamint a b\u00e9rek v\u00e1s\u00e1rl\u00f3ereje t\u00edz \u00e9v alatt t\u00f6bb mint hatvan sz\u00e1zal\u00e9kot emelkedett - mondta az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a Magyar Nemzetnek.\n\n\nA lap h\u00e9tf\u0151i sz\u00e1m\u00e1ban megjelent interj\u00faban\u00a0Gy\u00f6rgy\u00a0L\u00e1szl\u00f3 kijelentette: az eredm\u00e9nyek az Orb\u00e1n-korm\u00e1nyt igazolj\u00e1k.\n\u00a0\u00a0\u00a0\u00a0\"Hamis az a besz\u00e9d, amelyik arr\u00f3l sz\u00f3l, hogy vegy\u00fcnk el p\u00e9nzt a gazdagokt\u00f3l \u00e9s adjuk oda a szeg\u00e9nyeknek. A baloldal m\u00e1r azt is gazdagnak tartja, aki \u00e1tlagb\u00e9rb\u0151l \u00e9l \u00e9s ha korm\u00e1nyra ker\u00fclne, megemeln\u00e9 a terheit\" - mondta az \u00e1llamtitk\u00e1r, aki szerint a baloldallal a 2010 el\u0151tti vil\u00e1g t\u00e9rne vissza \u00e1lruh\u00e1ban, \u00edgy p\u00e9ld\u00e1ul v\u00e9ge lenne a rezsics\u00f6kkent\u00e9s politik\u00e1j\u00e1nak, kiv\u00e9reztetn\u00e9k az er\u0151s\u00f6d\u00e9snek indult k\u00f6z\u00e9poszt\u00e1lyt \u00e9s megemeln\u00e9k az ad\u00f3kat.\n\u00a0\u00a0\u00a0\u00a0Gy\u00f6rgy\u00a0L\u00e1szl\u00f3 a 2008-as \u00e9s a mostani v\u00e1ls\u00e1g kapcs\u00e1n elmondta: a 2008-as v\u00e1ls\u00e1g el\u0151tt a vil\u00e1ggazdas\u00e1gnak olyan n\u00f6veked\u00e9si peri\u00f3dusa volt, amelyre nem sok p\u00e9lda volt az elm\u00falt sz\u00e1z \u00e9vben, \u00e9s ebben a helyzetben Magyarorsz\u00e1g \u00fagy zuhant bele a mostanihoz k\u00e9pest hatodakkora v\u00e1ls\u00e1gba, hogy majdnem cs\u0151dbe jutott. Nem voltak tartal\u00e9kaink, elad\u00f3sodtunk f\u0151k\u00e9nt k\u00fclf\u00f6ld fel\u00e9, mik\u00f6zben magas volt a k\u00f6lts\u00e9gvet\u00e9s hi\u00e1nya, azaz a b\u0151v\u00fcl\u00e9s id\u0151szak\u00e1t elpazarolta az akkori baloldali korm\u00e1ny - mutatott r\u00e1 az \u00e1llamtitk\u00e1r, jelezve azt is, hogy a koronav\u00edrus-j\u00e1rv\u00e1ny idej\u00e9n a gazdas\u00e1gi mellett eg\u00e9szs\u00e9g\u00fcgyi \u00e9s ment\u00e1lis kr\u00edzissel is szembe kell n\u00e9zni.\n\u00a0\u00a0\u00a0\u00a0Mint mondta, az orsz\u00e1g akkori \u00e9s a jelen helyzete k\u00f6z\u00f6tt hatalmas a k\u00fcl\u00f6nbs\u00e9g. Haz\u00e1nk a j\u00e1rv\u00e1ny kit\u00f6r\u00e9s\u00e9ig az egyetlen uni\u00f3s \u00e1llam volt, amelyik 2011-t\u0151l minden \u00e9vben cs\u00f6kkentette az \u00e1llamad\u00f3ss\u00e1g\u00e1t. \u00dagy, hogy m\u00edg 2010-ben az \u00e1llamad\u00f3ss\u00e1g k\u00e9tharmada k\u00fclf\u00f6ldiek kez\u00e9ben volt, addig 2020 elej\u00e9re m\u00e1r a k\u00e9tharmada hazai tulajdonba ker\u00fclt. R\u00e1ad\u00e1sul \u00f6tvenr\u0151l h\u00fasz sz\u00e1zal\u00e9k al\u00e1 cs\u00f6kkent a devizaad\u00f3ss\u00e1g.\n\u00a0\u00a0\u00a0\u00a0Ez\u00e9rt ny\u00edlt most kell\u0151 mozg\u00e1st\u00e9r a v\u00e1ls\u00e1gkezel\u00e9shez, nem kellett a Nemzetk\u00f6zi Valutaalaphoz fordulni. Senki nem mondta meg, hogy mit csin\u00e1ljunk, nem volt sz\u00fcks\u00e9g megszor\u00edt\u00e1sokra, a saj\u00e1t tartal\u00e9kunkat haszn\u00e1ltuk fel - mutatott r\u00e1\u00a0Gy\u00f6rgy\u00a0L\u00e1szl\u00f3.\n\u00a0\u00a0\u00a0\u00a0Kiemelte: itt voltak a legv\u00e1ls\u00e1g\u00e1ll\u00f3bbak a b\u00e9rek, folytat\u00f3dott az ad\u00f3cs\u00f6kkent\u00e9s politik\u00e1ja. A j\u00f6v\u0151 \u00e9vi minim\u00e1lb\u00e9r-emel\u00e9s mellett is t\u00f6bb p\u00e9nz marad j\u00f6v\u0151re a c\u00e9gekn\u00e9l.\n\u00a0\u00a0\u00a0\u00a0A technol\u00f3giav\u00e1lt\u00e1sr\u00f3l sz\u00f3lva p\u00e9ldak\u00e9nt eml\u00edtette, hogy a sz\u00e9less\u00e1v\u00fa internet ki\u00e9p\u00edtetts\u00e9g\u00e9ben az uni\u00f3s rangsor \u00e9l\u00e9n vagyunk, felk\u00e9sz\u00fclt\u00fcnk az 5G-h\u00e1l\u00f3zat k\u00f6vetelm\u00e9nyeire, van strat\u00e9gi\u00e1nk a mesters\u00e9ges intelligencia elterjeszt\u00e9s\u00e9re, m\u00edg nemzetk\u00f6zi \u00f6sszevet\u00e9sben n\u00e1lunk az egyik legnagyobb a high-tech szektor ar\u00e1nya.\n\u00a0\u00a0\u00a0\u00a0A v\u00e1llalatok digitaliz\u00e1lts\u00e1ga ugyanakkor elmarad a k\u00edv\u00e1natos szintt\u0151l \u00e9s ennek az az oka, hogy 2010 el\u0151tt nagyon magasak voltak az ad\u00f3k, a c\u00e9gek igyekeztek l\u00e1thatatlann\u00e1 v\u00e1lni - mondta hozz\u00e1t\u00e9ve: a Vil\u00e1gbank kisz\u00e1m\u00edtotta, hogy a baloldali korm\u00e1ny alatt egy \u00e1tlagos magyar k\u00f6z\u00e9pv\u00e1llalkoz\u00e1s ad\u00f3terhel\u00e9se 54,5 sz\u00e1zal\u00e9k volt. Azaz a b\u00e9rek \u00e9s a megtermelt profit t\u00f6bb mint fel\u00e9t elvette az \u00e1llam.\n\u00a0\u00a0\u00a0\u00a0J\u00f6v\u0151re ez az ar\u00e1ny - az elm\u00falt \u00e9vek ad\u00f3cs\u00f6kkent\u00e9seit k\u00f6vet\u0151en - m\u00e1r csak 32,9 sz\u00e1zal\u00e9k lesz - k\u00f6z\u00f6lte\u00a0Gy\u00f6rgy\u00a0L\u00e1szl\u00f3 kiemelve: az a c\u00e9l, hogy a v\u00e1llalkoz\u00e1sok felismerj\u00e9k, hossz\u00fa t\u00e1von az \u00e1tl\u00e1that\u00f3 m\u0171k\u00f6d\u00e9s minden t\u00e9ren el\u0151nyt jelent. Ez elengedhetetlen a fejl\u0151d\u00e9shez.\n\nMTI 2021. december 13.\n\n"}]