[{"date": "2021-12-15 10:56", "url": "https://koronavirus.gov.hu/cikkek/foorvos-gyerekek-oltasara-alkalmas-vakcina-biztonsagos-es-hatekony", "h1": "F\u0151orvos: a gyerekek olt\u00e1s\u00e1ra alkalmas vakcina biztons\u00e1gos \u00e9s hat\u00e9kony", "body": "\nAz olt\u00e1si reakci\u00f3k viszonylag ritk\u00e1k, a gyerekek olt\u00e1s\u00e1ra alkalmas vakcina biztons\u00e1gos \u00e9s hat\u00e9kony - jelentette ki a Heim P\u00e1l Orsz\u00e1gos Gyermekgy\u00f3gy\u00e1szati Int\u00e9zet f\u0151igazgat\u00f3 f\u0151orvosa szerda reggel a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban\n\n\nNagy Anik\u00f3 azt mondta, a j\u00e1rv\u00e1ny els\u0151 hull\u00e1m\u00e1ban az a n\u00e9zet terjedt el, hogy a koronav\u00edrus a gyermekekre nem annyira vesz\u00e9lyes, de az elm\u00falt id\u0151szakban egyre t\u00f6bb a t\u00fcnetes gyermek a vil\u00e1gban. Els\u0151sorban az Egyes\u00fclt \u00c1llamokban jelentkeztek t\u00f6meges megbeteged\u00e9sek a k\u00f6r\u00fckben, \u00e9s ez a tendencia Eur\u00f3p\u00e1ban is n\u00f6vekedni l\u00e1tszik. Ezzel p\u00e1rhuzamosan Magyarorsz\u00e1gon is megn\u0151tt a komoly t\u00fcneteket produk\u00e1l\u00f3 gyermekek sz\u00e1ma.\n\u00a0\u00a0\u00a0\u00a0Kor\u00e1bban a gyerekekn\u00e9l az els\u0151 sz\u00e1m\u00fa t\u00fcnetcsoport a hasmen\u00e9s \u00e9s a hasf\u00e1j\u00e1s volt, emellett szerepelt a l\u00e1z \u00e9s k\u00f6h\u00f6g\u00e9s is, jelenleg viszont m\u00e1r nagyobb sz\u00e1mban vannak t\u00fcd\u0151gyullad\u00e1sos, l\u00e9gz\u00e9si \u00e9s kering\u00e9si probl\u00e9m\u00e1s megbeteged\u00e9sek - k\u00f6z\u00f6lte.\n\u00a0\u00a0\u00a0\u00a0A f\u0151orvos a gyerekek olt\u00e1s\u00e1ra alkalmas vakcin\u00e1r\u00f3l elmondta, hogy egy 10 mikrogrammos adagr\u00f3l van sz\u00f3, amely harmada a feln\u0151tteknek adott mennyis\u00e9gnek. Ez egy teljesen \u00f6n\u00e1ll\u00f3, a Pfizer \u00e1ltal kifejlesztett olt\u00f3anyag, amelyet az amerikai \u00e9s az eur\u00f3pai gy\u00f3gyszer\u00fcgyn\u00f6ks\u00e9g is bevizsg\u00e1lt \u00e9s elfogadott.\n\u00a0\u00a0\u00a0\u00a0T\u00f6bb ezer gyermeken t\u00f6rt\u00e9n\u0151 bevizsg\u00e1l\u00e1st k\u00f6vet\u0151en arra a k\u00f6vetkeztet\u00e9sre jutottak, hogy ez egy hat\u00e9kony olt\u00f3anyag, \u00e9s nincs nagyobb kock\u00e1zata, mint b\u00e1rmilyen m\u00e1r v\u00e9d\u0151olt\u00e1snak - hangs\u00falyozta. Hozz\u00e1tette: az immunol\u00f3gia reakci\u00f3 ugyanaz, mint a feln\u0151ttekn\u00e9l, \u00e9s a v\u00e9detts\u00e9g id\u0151tartalma is v\u00e1rhat\u00f3an ugyanannyi lesz.\n\u00a0\u00a0\u00a0\u00a0A kr\u00f3nikus beteg gyermekeknek is kifejezetten aj\u00e1nlj\u00e1k az olt\u00e1st, nagyon ritka az olyan gyermek, akit nem lehet beoltani - sz\u00f6gezte le Nagy Anik\u00f3.\n\nMTI 2021. december 15.\n\n"}]