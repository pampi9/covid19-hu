[{"date": "2021-12-08 10:17", "url": "https://koronavirus.gov.hu/cikkek/domotor-emailen-kaptak-felhivast-azok-akik-meg-nem-vettek-fel-harmadik-oltast", "h1": "D\u00f6m\u00f6t\u00f6r: emailen kaptak felh\u00edv\u00e1st azok, akik m\u00e9g nem vett\u00e9k fel a harmadik olt\u00e1st", "body": "\nAz elm\u00falt napokban emailen kaptak felh\u00edv\u00e1st azok a magyar \u00e1llampolg\u00e1rok, akik kor\u00e1bban m\u00e1r kaptak k\u00e9t olt\u00e1st, de m\u00e9g nem vett\u00e9k fel a harmadik, meger\u0151s\u00edt\u0151 olt\u00e1st. Az elektronikus leveleket a Nemzeti Eg\u00e9szs\u00e9gbiztos\u00edt\u00e1si Alapkezel\u0151 k\u00e9zbes\u00edtette az \u00e9rintetteknek - t\u00e1j\u00e9koztatta a Minisztereln\u00f6ki Kabinetiroda parlamenti \u00e1llamtitk\u00e1ra szerd\u00e1n az MTI-vel.\n\n\nD\u00f6m\u00f6t\u00f6r Csaba k\u00f6zlem\u00e9ny\u00e9ben tudatta: a lev\u00e9lben felh\u00edvj\u00e1k a figyelmet arra, hogy a kor\u00e1bban kapott v\u00e9d\u0151olt\u00e1sok hat\u00e1sa n\u00e9h\u00e1ny h\u00f3nap eltelt\u00e9vel gyeng\u00fcl.\n\u00a0\u00a0\u00a0\u00a0\"Arra k\u00e9rj\u00fck az \u00e9rintetteket, hogy saj\u00e1t maguk \u00e9s csal\u00e1dtagjaik v\u00e9delme \u00e9rdek\u00e9ben ig\u00e9nyelj\u00e9k a meger\u0151s\u00edt\u0151 olt\u00e1st, amennyiben ezt m\u00e9g nem tett\u00e9k meg. A meger\u0151s\u00edt\u0151 olt\u00e1s \u00fajb\u00f3l magas szintre emeli a v\u00e9detts\u00e9get\" - fogalmazott a politikus.\n\u00a0\u00a0\u00a0\u00a0Jelezte, hogy a harmadik olt\u00e1s felv\u00e9tel\u00e9re t\u00f6bbf\u00e9le lehet\u0151s\u00e9g is van, \u00e9s az olt\u00e1si akci\u00f3 keret\u00e9ben december 12-\u00e9ig el\u0151zetes id\u0151pontfoglal\u00e1s n\u00e9lk\u00fcl is fel lehet venni az olt\u00e1st a k\u00f3rh\u00e1zi olt\u00f3pontok valamelyik\u00e9n. Az EESZT oldal\u00e1n emellett el\u0151zetesen is lehet id\u0151pontot foglalni - tette hozz\u00e1.\n\u00a0\u00a0\u00a0\u00a0D\u00f6m\u00f6t\u00f6r Csaba felh\u00edvta a figyelmet, hogy az olt\u00e1si akci\u00f3nak is k\u00f6sz\u00f6nhet\u0151en folyamatosan n\u00f6vekszik azok sz\u00e1ma, akik m\u00e1r megkapt\u00e1k a meger\u0151s\u00edt\u0151 olt\u00e1st, eddig t\u00f6bb mint 2,7 milli\u00f3an \u00e9ltek a lehet\u0151s\u00e9ggel.\n\nMTI 2021. december 8.\n\n"}]