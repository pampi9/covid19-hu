[{"date": "2021-12-19 12:49", "url": "https://koronavirus.gov.hu/cikkek/pm-februari-adovisszaterites-ket-het-nyilatkozat-leadasaig", "h1": "PM: febru\u00e1ri ad\u00f3visszat\u00e9r\u00edt\u00e9s - k\u00e9t h\u00e9t a nyilatkozat lead\u00e1s\u00e1ig", "body": "\nP\u00e9ntek reggelig m\u00e1r 560 ezer ad\u00f3visszat\u00e9r\u00edt\u00e9si nyilatkozat \u00e9rkezett az ad\u00f3hivatalhoz, m\u00e9g k\u00e9t h\u00e9t \u00e9s lej\u00e1r az ad\u00f3visszat\u00e9r\u00edt\u00e9s febru\u00e1ri kiutal\u00e1s\u00e1hoz sz\u00fcks\u00e9ges nyilatkozat beny\u00fajt\u00e1s\u00e1nak a hat\u00e1rideje - t\u00e1j\u00e9koztatta T\u00e1llai Andr\u00e1s az MTI-t.\u00a0A j\u00e1rv\u00e1ny miatt d\u00f6nt\u00f6tt \u00fagy a korm\u00e1ny, hogy \u00fajabb t\u00e1mogat\u00e1st ad a gyermekes csal\u00e1doknak.\n\n\u00a0 \u00a0A P\u00e9nz\u00fcgyminiszt\u00e9rium parlamenti \u00e1llamtitk\u00e1ra szerint a nyilatkozathoz az online kit\u00f6lt\u00e9st \u00e9rdemes v\u00e1lasztani, amit az is igazol, hogy a VISSZADO-nyilatkozatok t\u00f6bb mint 75 sz\u00e1zal\u00e9ka \u00edgy \u00e9rkezik az ad\u00f3hivatalhoz.\u00a0\u00a0\n\u00a0\u00a0\u00a0\u00a0\"Az \u00e9vtized legegyszer\u0171bb nyomtatv\u00e1nyak\u00e9nt is emlegetett VISSZADO-nyilatkozatot azoknak kell kit\u00f6lteni, akiknek a kiutal\u00e1si adatair\u00f3l a NAV-nak nincs inform\u00e1ci\u00f3ja\" - h\u00fazta al\u00e1 T\u00e1llai Andr\u00e1s.\nA VISSZADO-nyilatkozat itt \u00e9rhet\u0151 el: https://www.nav.gov.hu/nav/ado/szja/szja_visszaterites\n\u00a0\u00a0\u00a0\u00a0Mint mondta: az \u00e9v v\u00e9g\u00e9ig att\u00f3l v\u00e1rja a nyilatkozatot az ad\u00f3hivatal, aki csal\u00e1di p\u00f3tl\u00e9kra jogosult, de a csal\u00e1di p\u00f3tl\u00e9kot nem \u0151 kapja, illetve a v\u00e1rand\u00f3s n\u0151t\u0151l \u00e9s a vele k\u00f6z\u00f6s h\u00e1ztart\u00e1sban \u00e9l\u0151 h\u00e1zast\u00e1rs\u00e1t\u00f3l, valamint att\u00f3l is, aki m\u00e1shov\u00e1 k\u00e9ri az ad\u00f3visszat\u00e9r\u00edt\u00e9s kiutal\u00e1s\u00e1t, mint ahov\u00e1 a csal\u00e1di p\u00f3tl\u00e9kot kapja. Nyilatkoznia kell a kat\u00e1s kisad\u00f3z\u00f3nak is, ha nem \u0151 kapja a csal\u00e1di p\u00f3tl\u00e9kot, \u00e9s a rokkants\u00e1gi j\u00e1rad\u00e9kban r\u00e9szes\u00fcl\u0151 vagy a vele k\u00f6z\u00f6s h\u00e1ztart\u00e1sban \u00e9l\u0151 hozz\u00e1tartoz\u00f3ja k\u00f6z\u00fcl annak, aki \u00e9v k\u00f6zben a csal\u00e1di kedvezm\u00e9nyt ig\u00e9nybe vette.\n\u00a0\u00a0\u00a0\u00a0Az ebbe a k\u00f6rbe tartoz\u00f3 sz\u00fcl\u0151nek a nyilatkozatot az\u00e9rt fontos december 31-ig beny\u00fajtani, mert csak \u00edgy tudja a csal\u00e1di ad\u00f3visszat\u00e9r\u00edt\u00e9s \u00f6sszeg\u00e9t kiutalni a Nemzeti Ad\u00f3- \u00e9s V\u00e1mhivatal (NAV) 2022. febru\u00e1r 15-ig - nyomat\u00e9kos\u00edtotta T\u00e1llai Andr\u00e1s.\n\n\u00a0\u00a0\u00a0\u00a0Az \u00e1llamtitk\u00e1r lesz\u00f6gezte, hogy az ad\u00f3visszat\u00e9r\u00edt\u00e9shez val\u00f3 jog a gyermeket nevel\u0151 sz\u00fcl\u0151ket mindenk\u00e9pp megilleti, \u00edgy nem veszik el akkor sem, ha valaki elmulasztja az \u00e9v v\u00e9gi hat\u00e1rid\u0151t. Ilyenkor a sz\u00fcl\u0151 a NAV \u00e1ltal elk\u00e9sz\u00edtett bevall\u00e1si tervezet\u00e9ben, vagy az szja-bevall\u00e1s\u00e1ban veheti ig\u00e9nybe az ad\u00f3visszat\u00e9r\u00edt\u00e9st.\n\u00a0\u00a0\u00a0\u00a0Hozz\u00e1tette, hogy ebben az esetben a sz\u00fcl\u0151k csak febru\u00e1r 15-e ut\u00e1n juthatnak az \u0151ket megillet\u0151 \u00f6sszeghez, a NAV ugyanis a bevall\u00e1s beny\u00fajt\u00e1s\u00e1t\u00f3l sz\u00e1m\u00edtott 30 napon bel\u00fcl, de legkor\u00e1bban m\u00e1rcius 1-j\u00e9n utalja ki a p\u00e9nzt.\n\u00a0\u00a0\u00a0\u00a0T\u00e1llai Andr\u00e1s megjegyezte, hogy a febru\u00e1ri kiutal\u00e1s teljes\u00edt\u00e9s\u00e9hez mintegy 190 ezer nyilatkozatot v\u00e1r m\u00e9g az ad\u00f3hivatal. \u00c9rdemes kihaszn\u00e1lni a legn\u00e9pszer\u0171bb, online kit\u00f6lt\u00e9si m\u00f3dot, hiszen ezen szerepelnek az ad\u00f3hivatal rendelkez\u00e9s\u00e9re \u00e1ll\u00f3 adatok, \u00edgy csak a hi\u00e1nyz\u00f3 adatokat kell kit\u00f6lteni. De a nyilatkozat pap\u00edralapon beny\u00fajthat\u00f3 a post\u00e1n kereszt\u00fcl, vagy szem\u00e9lyesen a NAV \u00fcgyf\u00e9lszolg\u00e1latain is leadhat\u00f3 - tette hozz\u00e1.\nMTI\n\n"}]