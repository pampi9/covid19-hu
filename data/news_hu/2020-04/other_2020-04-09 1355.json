[{"date": "2020-04-09 13:55", "url": "https://koronavirus.gov.hu/cikkek/tovabbi-vedofelszereleseket-kapnak-az-alapellatasban-resztvevok", "h1": "Tov\u00e1bbi v\u00e9d\u0151felszerel\u00e9seket kapnak az alapell\u00e1t\u00e1sban r\u00e9sztvev\u0151k", "body": "\nTov\u00e1bbi v\u00e9d\u0151felszerel\u00e9seket kapnak az alapell\u00e1t\u00e1sban r\u00e9sztvev\u0151k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpont vezet\u0151je az online sajt\u00f3t\u00e1j\u00e9koztat\u00f3n.\n\n\nLakatos Tibor elmondta: a h\u00e1ziorvosoknak eddig 280 ezer seb\u00e9szi maszkot \u00e9s 19 ezer FFP-maszkot biztos\u00edtott a korm\u00e1ny a ment\u0151szolg\u00e1lat seg\u00edts\u00e9g\u00e9vel, a k\u00f6zelj\u00f6v\u0151ben a korm\u00e1nyhivatalokon kereszt\u00fcl tov\u00e1bbi 520 ezer seb\u00e9szeti sz\u00e1jmaszkot juttatnak el sz\u00e1mukra, illetve a s\u00fcrg\u0151ss\u00e9gi ell\u00e1t\u00e1st v\u00e9gz\u0151 fogorvosoknak.\nTov\u00e1bbi v\u00e9d\u0151felszerel\u00e9seket is fognak kapni - \u00edg\u00e9rte Lakatos Tibor, hozz\u00e1t\u00e9ve: 3420 FFP2-es maszkot \u00e9s 320 ezer p\u00e1r v\u00e9d\u0151keszty\u0171t k\u00fcl\u00f6n\u00edtettek el erre a c\u00e9lra.\nR\u00f6gz\u00edtette: folyamatos a v\u00e9d\u0151eszk\u00f6z\u00f6kkel t\u00f6rt\u00e9n\u0151 ell\u00e1t\u00e1s az orsz\u00e1gban, cs\u00fct\u00f6rt\u00f6k\u00f6n tov\u00e1bbi 32 k\u00f3rh\u00e1zba juttatnak v\u00e9d\u0151felszerel\u00e9seket, ami az eddig kiosztott egyhetes k\u00e9szlet ut\u00e1np\u00f3tl\u00e1sa.\nAz eszk\u00f6zell\u00e1t\u00e1sr\u00f3l elmondta: szerd\u00e1n n\u00e9gy rep\u00fcl\u0151g\u00e9pnyi sz\u00e1ll\u00edtm\u00e1ny \u00e9rkezett. Az egyik Hongkongb\u00f3l t\u00f6bb mint 10 tonn\u00e1nyi maszkot hozott, de a m\u00e1sik h\u00e1rom rep\u00fcl\u0151g\u00e9p is eg\u00e9szs\u00e9g\u00fcgyi v\u00e9d\u0151felszerel\u00e9sekkel megrakva \u00e9rkezett.\nA hat\u00e1rforgalomban nyugodt a helyzet, kialakult az a rend, amely alapj\u00e1n tudj\u00e1k fogadni a Magyarorsz\u00e1gra bel\u00e9p\u0151 tranzitutasokat. A magyar-rom\u00e1n hat\u00e1ron cs\u00fct\u00f6rt\u00f6kt\u0151l L\u00e9tav\u00e9rtes, M\u00e9hker\u00e9k, V\u00e1llaj hat\u00e1r\u00e1tkel\u0151kn\u00e9l l\u00e9phetnek \u00e1t az ing\u00e1z\u00f3, \u00e9s hat\u00e1r ment\u00e9n dolgoz\u00f3 munkav\u00e1llal\u00f3k.\nA hat\u00e1r\u00e1tkel\u0151kn\u00e9l folytatj\u00e1k a hat\u00f3s\u00e1gi h\u00e1zi karant\u00e9nok elrendel\u00e9s\u00e9t, az elm\u00falt 24 \u00f3r\u00e1ban 860 ilyen int\u00e9zked\u00e9st hoztak, amivel az \u00e9rv\u00e9nyben lev\u0151 hat\u00f3s\u00e1gi h\u00e1zi karant\u00e9nok sz\u00e1ma 16 006-ra n\u0151tt. \u0150ket \u00f6sszesen 138 856 alkalommal ellen\u0151rizt\u00e9k, csak az elm\u00falt 24 \u00f3r\u00e1ban t\u00f6bb mint 10 ezer ellen\u0151rz\u00e9s t\u00f6rt\u00e9nt.\nA hat\u00f3s\u00e1gi h\u00e1zi karant\u00e9nt megszeg\u0151kkel szemben eddig 71 embert figyelmeztettek, 441 helysz\u00edni b\u00edrs\u00e1got szabtak ki \u00e9s 541 feljelent\u00e9st tettek.\nA kij\u00e1r\u00e1si korl\u00e1toz\u00e1sok bevezet\u00e9se \u00f3ta 4539 esetben \u00e9ltek figyelmeztet\u00e9ssel, mint Lakatos Tibor elmondta: tov\u00e1bbra is ezt alkalmazz\u00e1k els\u0151sorban az\u00e9rt, hogy az embereket \u00f6nk\u00e9ntes egy\u00fcttm\u0171k\u00f6d\u00e9sre b\u00edrj\u00e1k. A tov\u00e1bbi szab\u00e1lyszeg\u0151kkel szemben t\u00f6bb mint 1000 esetben helysz\u00edni b\u00edrs\u00e1got szabtak ki \u00e9s 1218 feljelent\u00e9st tettek.\nK\u00e9rd\u00e9sre v\u00e1laszolva elmondta: azt tapasztalj\u00e1k, hogy az egyre jobb id\u0151 kicsalja az embereket a szabadba \u00e9s ezzel p\u00e1rhuzamosan megszaporodnak a kij\u00e1r\u00e1si korl\u00e1toz\u00e1ssal kapcsolatos szab\u00e1lyszeg\u00e9sek is. P\u00e9ldak\u00e9nt eml\u00edtette, hogy Budapesten 72-vel t\u00f6bb int\u00e9zked\u00e9s t\u00f6rt\u00e9nt szerd\u00e1n, mint kedden, ez is j\u00f3l mutatja, hogy fogy a f\u0151v\u00e1rosiak t\u00fcrelme. A budapesti rend\u0151ri int\u00e9zked\u00e9seket ismertetve elmondta: szerd\u00e1n 308 embert figyelmeztettek, 51 helysz\u00edni b\u00edrs\u00e1got szabtak ki \u00e9s 85 szab\u00e1lys\u00e9rt\u00e9si feljelent\u00e9st tettek.\nA legt\u00f6bb szab\u00e1lytalans\u00e1got azzal k\u00f6vetik el, hogy csoportokba gy\u00fclekezve j\u00e1rj\u00e1k az utc\u00e1kat az emberek - mutatott r\u00e1 Lakatos Tibor, hozz\u00e1t\u00e9ve, hogy a rend\u0151r\u00f6knek sokszor olyan indokot mondanak, ami nem is szerepel a kij\u00e1r\u00e1si korl\u00e1toz\u00e1sokr\u00f3l sz\u00f3l\u00f3 rendeletnek a kij\u00e1r\u00e1st lehet\u0151v\u00e9 tev\u0151 felsorol\u00e1s\u00e1n\u00e1l. A bar\u00e1ti \u00f6sszej\u00f6veteleknek, sz\u00fclet\u00e9snapi mulats\u00e1goknak nincs itt az ideje, erre hivatkozva nem lehet megszegni a korl\u00e1toz\u00e1st \u00e9s a rend\u0151r sem tudja ezt indokk\u00e9nt elfogadni - mutatott r\u00e1.\u00a0\nSzint\u00e9n k\u00e9rd\u00e9sre v\u00e1laszolva elmondta: nincs meger\u0151s\u00edtett koronav\u00edrusos beteg a b\u00fcntet\u00e9s-v\u00e9grehajt\u00e1si int\u00e9zetekben \u00e9s olyan sem, aki t\u00fcneteket produk\u00e1lna. Hozz\u00e1tette: a b\u00fcntet\u00e9s-v\u00e9grehajt\u00e1s orsz\u00e1gos parancsnoka m\u00e1r a v\u00edrus terjed\u00e9s\u00e9nek kezdetekor olyan int\u00e9zked\u00e9seket hozott, amellyel szab\u00e1lyozhat\u00f3, hogy mik\u00e9nt alakulnak a kontaktusok a b\u00f6rt\u00f6n\u00f6kben. Nincs is olyan helyzet, ami aggodalomra adna okot - tette hozz\u00e1.\n\u00a0\n\u00a0\nForr\u00e1s: MTI\n\n"}]