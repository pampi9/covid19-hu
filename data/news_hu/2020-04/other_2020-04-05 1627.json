[{"date": "2020-04-05 16:27", "url": "https://koronavirus.gov.hu/cikkek/orszagos-tisztifoorvos-budapesten-nagy-kockazata-jarvany-berobbanasanak", "h1": "Orsz\u00e1gos tisztif\u0151orvos: Budapesten nagy a kock\u00e1zata a j\u00e1rv\u00e1ny berobban\u00e1s\u00e1nak", "body": "\nA fert\u0151z\u00e9sek budapesti \u00e9s Pest megyei halmoz\u00f3d\u00e1sa miatt a t\u00e1vols\u00e1gtart\u00e1si \u00e9s kij\u00e1r\u00e1si szab\u00e1lyok fokozott betart\u00e1s\u00e1ra k\u00e9rte a f\u0151v\u00e1rosban \u00e9s Pest megy\u00e9ben \u00e9l\u0151ket az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hangs\u00falyozta: nagy a kock\u00e1zata annak, hogy Budapesten fog \"berobbanni a j\u00e1rv\u00e1ny\", hiszen az adatok azt mutatj\u00e1k, hogy Budapesten \u00e9s Pest megy\u00e9ben van a legt\u00f6bb fert\u0151z\u00f6tt, az igazolt esetek 62 sz\u00e1zal\u00e9ka. Ez\u00e9rt fokozott odafigyel\u00e9st \u00e9s egy\u00fcttm\u0171k\u00f6d\u00e9st v\u00e1r el az emberekt\u0151l az orsz\u00e1gos tisztif\u0151orvos.\n\nArra is felh\u00edvta a figyelmet, hogy az id\u0151sek sz\u00e1m\u00e1ra kijel\u00f6lt v\u00e1s\u00e1rl\u00e1si id\u0151s\u00e1v nem a korl\u00e1tlan \"m\u00e1szk\u00e1l\u00e1sra\" val\u00f3, vagyis csak akkor hagyj\u00e1k el otthonukat, ha elker\u00fclhetetlen. Kiemelte, ennek \u00f3ri\u00e1si jelent\u0151s\u00e9ge van, \u00e9s arra k\u00e9rte az embereket, hogy \"ne laz\u00edtsanak\" a korm\u00e1ny \u00e1ltal hozott int\u00e9zked\u00e9seken. Mint mondta, sokan nem veszik komolyan a kij\u00e1r\u00e1si korl\u00e1toz\u00e1st, rosszul \u00e9rtelmezik azt az id\u0151intervallumot, amelyet a v\u00e1s\u00e1rl\u00e1sra, az alapvet\u0151 dolgok beszerz\u00e9s\u00e9re tartanak fent. Nyomat\u00e9kos\u00edtotta: csak az menjen ki az utc\u00e1ra, akinek felt\u00e9tlen\u00fcl musz\u00e1j, a fiatalokat pedig arra k\u00e9rte, ker\u00fclj\u00e9k a csoportos tal\u00e1lkoz\u00e1sokat, bar\u00e1ti \u00f6sszej\u00f6veteleket.\nK\u00e9rd\u00e9sre v\u00e1laszolva azt mondta, a kertesh\u00e1zban \u00e9l\u0151k kimehetnek a kertj\u00fckbe, de t\u00e1rsas\u00e1got, t\u00e1volabb \u00e9l\u0151 rokonokat tov\u00e1bbra sem aj\u00e1nlott fogadni m\u00e9g h\u00fasv\u00e9t k\u00f6zeledt\u00e9vel sem. M\u00fcller Cec\u00edlia egy k\u00e9rd\u00e9s kapcs\u00e1n besz\u00e9lt arr\u00f3l is, hogy a jelenlegi laborkapacit\u00e1s elegend\u0151 a sz\u00fcks\u00e9ges vizsg\u00e1latok elv\u00e9gz\u00e9s\u00e9hez. Elmondta azt is, hogy a D\u00e9l-pesti Centrumk\u00f3rh\u00e1zon k\u00edv\u00fcl is \u00e1polnak koronav\u00edrusos betegeket.\n\nKit\u00e9rt arra, hogy az eg\u00e9szs\u00e9g\u00fcgyi dolgoz\u00f3k mindenhol a vil\u00e1gon jobban ki vannak t\u00e9ve a fert\u0151z\u00e9snek, az \u00f6sszes fert\u0151z\u00f6tt t\u00f6bb mint 10 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3 vil\u00e1gszerte. A p\u00e9ld\u00e1k k\u00f6z\u00f6tt eml\u00edtette, hogy Lombardi\u00e1ban a fert\u0151z\u00f6ttek 20 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3, K\u00edna 10 sz\u00e1zal\u00e9kot jelentett, Lengyelorsz\u00e1gban 10-15 sz\u00e1zal\u00e9kos az ar\u00e1ny. Magyarorsz\u00e1gon a fert\u0151z\u00f6ttek 12 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3. Jelezte azt is, hogy folyamatos a k\u00f3rh\u00e1zakban \u00e9s az alapell\u00e1t\u00e1sban dolgoz\u00f3k ell\u00e1t\u00e1sa v\u00e9d\u0151felszerel\u00e9sekkel. M\u00fcller Cec\u00edlia azt mondta, a koronav\u00edrus-k\u00e9zik\u00f6nyv\u00f6n k\u00edv\u00fcl r\u00f6vid oktat\u00f3filmet is k\u00e9sz\u00edtettek sz\u00e1mukra. Arra a k\u00e9rd\u00e9sre, hogy vannak-e olyan k\u00f3rh\u00e1zi oszt\u00e1lyok, ahol j\u00e1rv\u00e1ny\u00fcgyi z\u00e1rlatot kellett elrendelni, M\u00fcller Cec\u00edlia azt v\u00e1laszolta: t\u00f6bb k\u00f3rh\u00e1zban t\u00f6bb helyen kezelnek m\u00e1r koronav\u00edrussal fert\u0151z\u00f6tt betegeket. Ha egy k\u00f3rh\u00e1zi oszt\u00e1lyon sok ilyen beteget kezelnek, akkor felv\u00e9teli z\u00e1rlatot rendelnek el. Ebben az esetben m\u00e1s k\u00f3rh\u00e1zat jel\u00f6lnek ki betegfelv\u00e9telre a nem koronav\u00edrusos betegek kezel\u00e9s\u00e9re.\nAz \u00e9lelmiszerek v\u00e1s\u00e1rl\u00e1sakor f\u0151 szab\u00e1lyk\u00e9nt az orsz\u00e1gos tisztif\u0151orvos elmondta, el\u0151sz\u00f6r n\u00e9zz\u00fck meg az \u00e1rut \u00e9s csak a kiv\u00e1lasztott term\u00e9ket helyezz\u00fck a kos\u00e1rba. Ker\u00fclj\u00fck az \u00e1rucikkek tapogat\u00e1s\u00e1t, fogdos\u00e1s\u00e1t. A nem csomagolt \u00e1run\u00e1l haszn\u00e1ljuk az oda k\u00e9sz\u00edtett csipeszt, lap\u00e1tot. A v\u00e1s\u00e1rl\u00e1shoz nem felt\u00e9tlen\u00fcl kell keszty\u0171t viselni, de haza\u00e9rve mindenk\u00e9ppen kezet kell mosni.\n\nArr\u00f3l is besz\u00e1molt, hogy imm\u00e1r 733-ra emelkedett az igazolt fert\u0151z\u00f6ttek sz\u00e1ma \u00e9s tov\u00e1bbi k\u00e9t 80 \u00e9vesn\u00e9l id\u0151sebb, egy\u00e9b kr\u00f3nikus betegs\u00e9ggel k\u00fczd\u0151 honfit\u00e1rsunk hunyt el, \u00edgy a v\u00edrusfert\u0151z\u00e9ssel \u00f6sszef\u00fcgg\u0151 hal\u00e1lesetek sz\u00e1ma 34-re emelkedett.\nMTI\n\n\u00a0\n\n"}]