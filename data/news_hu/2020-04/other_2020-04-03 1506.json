[{"date": "2020-04-03 15:06", "url": "https://koronavirus.gov.hu/cikkek/tovabbra-mindent-megteszunk-magyarok-egeszsegenek-megvedeseert-gazdasag-ujrainditasaert", "h1": "Tov\u00e1bbra is mindent megtesz\u00fcnk a magyarok eg\u00e9szs\u00e9g\u00e9nek megv\u00e9d\u00e9s\u00e9\u00e9rt, a gazdas\u00e1g \u00fajraind\u00edt\u00e1s\u00e1\u00e9rt", "body": "\nTov\u00e1bbra is mindent megtesz\u00fcnk az\u00e9rt, hogy a magyar emberek eg\u00e9szs\u00e9g\u00e9t \u00e9s \u00e9let\u00e9t megv\u00e9dj\u00fck, a hat\u00e1ron k\u00edv\u00fcl rekedt magyarokat hazahozzuk \u00e9s a magyar gazdas\u00e1got miel\u0151bb \u00fajraind\u00edtsuk - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nA t\u00e1rcavezet\u0151 besz\u00e1molt az eur\u00f3pai uni\u00f3s k\u00fcl\u00fcgyminiszterek tan\u00e1cskoz\u00e1s\u00e1r\u00f3l, amelyet videokonferencia keret\u00e9ben tartottak.\nK\u00f6z\u00f6lte: a koronav\u00edrus-j\u00e1rv\u00e1nyra adand\u00f3 v\u00e1laszok miatt h\u00edvta \u00f6ssze az \u00fcl\u00e9st az uni\u00f3s k\u00fcl\u00fcgyi f\u0151k\u00e9pvisel\u0151, \u00e9s az ebb\u0151l a helyzetb\u0151l fakad\u00f3 teend\u0151ket, int\u00e9zked\u00e9seket vitatt\u00e1k meg.\nSzijj\u00e1rt\u00f3 P\u00e9ter elmondta: ism\u00e9telten vil\u00e1goss\u00e1 v\u00e1lt, hogy minden tag\u00e1llam nemzeti alap\u00fa d\u00f6nt\u00e9seket hoz, mindenki a saj\u00e1t nemzeti saj\u00e1toss\u00e1gai, jogrendje, \u00e9rdekei alapj\u00e1n hozza meg azokat d\u00f6nt\u00e9seket, amelyeknek c\u00e9lja a v\u00e9dekez\u00e9s sikeress\u00e9ge, \u00e9s e nemzeti d\u00f6nt\u00e9sek az \u00e9ppen aktu\u00e1lis eg\u00e9szs\u00e9g\u00fcgyi \u00e9s gazdas\u00e1gi helyzetnek felelnek meg. A nemzeti megold\u00e1sok \u00e1ltal\u00e1ban \u00e9s alapvet\u0151en m\u0171k\u00f6dnek, viszont a br\u00fcsszeli koordin\u00e1ci\u00f3 jelent\u0151s\u00e9ge minim\u00e1lisra cs\u00f6kkent, \u00e9s ink\u00e1bb kommunik\u00e1ci\u00f3s elemk\u00e9nt hangzott el most is, hogy fontos az egys\u00e9g, \"eur\u00f3pai csapat vagyunk\" - v\u00e9lte.\nA k\u00fcl\u00fcgyminiszter kifejtette: az els\u0151sz\u00e1m\u00fa feladat minden orsz\u00e1gnak megv\u00e9deni a saj\u00e1t polg\u00e1rai eg\u00e9szs\u00e9g\u00e9t \u00e9s \u00e9let\u00e9t. \"\u00cdgy tesz\u00fcnk mi is\", az eg\u00e9szs\u00e9g\u00fcgyi v\u00e9dekez\u00e9s sikere \u00e9rdek\u00e9ben folyamatosan \u00e9rkeznek Magyarorsz\u00e1gra v\u00e9d\u0151eszk\u00f6z\u00f6k. Mindenki ugyanabb\u00f3l az ir\u00e1nyb\u00f3l, forr\u00e1sb\u00f3l szerzi be az eszk\u00f6z\u00f6ket, alapvet\u0151en K\u00edn\u00e1b\u00f3l - mutatott r\u00e1.\nEml\u00e9keztetett: szombaton is hat rep\u00fcl\u0151g\u00e9p hoz t\u00f6bb mint n\u00e9gymilli\u00f3 maszkot \u00e9s t\u00f6bbsz\u00e1zezer v\u00e9d\u0151ruh\u00e1t Magyarorsz\u00e1gra, \u00e9s tov\u00e1bbi g\u00e9peket is v\u00e1rnak.\nKit\u00e9rt r\u00e1: a tan\u00e1cskoz\u00e1son sz\u00f3 volt az uni\u00f3s polg\u00e1rok hazahozatal\u00e1r\u00f3l is. Magyarorsz\u00e1g t\u00f6rt\u00e9net\u00e9nek legnagyobb hazat\u00e9r\u00e9si akci\u00f3j\u00e1t bonyol\u00edtj\u00e1k le, t\u00f6bb mint hatezer magyarnak seg\u00edtettek eddig hazaj\u00f6nni - k\u00f6z\u00f6lte.\nElmondta: ezeket az akci\u00f3kat vagy maguk hajtott\u00e1k v\u00e9gre, vagy m\u00e1s orsz\u00e1gokkal egy\u00fcttm\u0171k\u00f6dve, \u00e9s \"a br\u00fcsszeli koordin\u00e1ci\u00f3 rendk\u00edv\u00fcl megk\u00e9sett\".\nSzijj\u00e1rt\u00f3 P\u00e9ter arr\u00f3l is besz\u00e9lt, hogy t\u00e9ma volt a gazdas\u00e1gok \u00fajraind\u00edt\u00e1sa is. B\u00e1r legitimek azok a hat\u00e1rv\u00e9delmi int\u00e9zked\u00e9sek, amelyek az emberek eg\u00e9szs\u00e9g\u00e9nek meg\u0151rz\u00e9s\u00e9t, a j\u00e1rv\u00e1ny terjed\u00e9si sebess\u00e9g\u00e9nek cs\u00f6kkent\u00e9s\u00e9t c\u00e9lozz\u00e1k, az \u00e1ruforgalom folyamatoss\u00e1g\u00e1t biztos\u00edtani kell az emberek ell\u00e1t\u00e1sa miatt - magyar\u00e1zta.\nKiemelte: az egyeztet\u00e9sen felvetette, hogy vannak, akik az elm\u00falt napokban Magyarorsz\u00e1got t\u00e1madt\u00e1k. Mik\u00f6zben Eur\u00f3pa-szerte naponta ezrek halnak meg, m\u00e9g mindig vannak olyanok, akiknek a legfontosabb feladata agg\u00f3dni a magyar jog\u00e1llamis\u00e1g\u00e9rt, pedig mindenki eur\u00f3pai egys\u00e9gr\u0151l besz\u00e9lt a tan\u00e1cskoz\u00e1son - mondta. Hozz\u00e1tette: az elm\u00falt napokban \"ism\u00e9t elk\u00e9peszt\u0151 hazugs\u00e1gokat terjesztettek r\u00f3lunk politikai vezet\u0151k az eur\u00f3pai uni\u00f3s tagorsz\u00e1gokb\u00f3l\".\nK\u00f6z\u00f6lte: n\u00e9h\u00e1ny eur\u00f3pai uni\u00f3s tag\u00e1llam politikai vezet\u0151je \u00e1lh\u00edreket, hazugs\u00e1gokat terjesztett az elm\u00falt napokban Magyarorsz\u00e1gr\u00f3l, azt mondt\u00e1k, hogy nem \u00fcl\u00e9sezik a parlament, mik\u00f6zben a j\u00f6v\u0151 h\u00e9ten maga is felsz\u00f3lal a plen\u00e1ris \u00fcl\u00e9sen. Azt is mondt\u00e1k, hogy \"diktat\u00fara\u00e9p\u00edt\u00e9sre kapunk lehet\u0151s\u00e9get\", holott a v\u00e9dekez\u00e9ssel \u00f6sszef\u00fcgg\u0151 d\u00f6nt\u00e9sek meghozatal\u00e1ra kapott a korm\u00e1ny felhatalmaz\u00e1st - mutatott r\u00e1.\nA k\u00fcl\u00fcgyminiszter megjegyezte: arra k\u00e9rte eur\u00f3pai koll\u00e9g\u00e1it, hogy el\u0151sz\u00f6r olvass\u00e1k el a t\u00f6rv\u00e9nyt \u00e9s ut\u00e1na besz\u00e9ljenek r\u00f3la.\nHangs\u00falyozta: arra is k\u00e9rte eur\u00f3pai koll\u00e9g\u00e1it, hogy \"ne legy\u00fcnk k\u00e9pmutat\u00f3ak \u00e9s ne besz\u00e9lj\u00fcnk \u00fagy eur\u00f3pai egys\u00e9gr\u0151l\", hogy n\u00e9h\u00e1nyan az EU-n bel\u00fcl j\u00e1rulnak hozz\u00e1 az \u00e1lh\u00edrek folyamatos terjeszt\u00e9s\u00e9hez.\nSzijj\u00e1rt\u00f3 P\u00e9ter azt is k\u00f6z\u00f6lte: a k\u00e9s\u0151bbiekben t\u00edz olyan magyar v\u00e1llalat vezet\u0151ivel tal\u00e1lkozik, amelyek a magyar exportban jelent\u0151s szerepet t\u00f6ltenek be.\n\u00a0\nForr\u00e1s: MTI\u00a0\n\u00a0\n\n"}]