[{"date": "2020-04-23 16:52", "url": "https://koronavirus.gov.hu/cikkek/idot-nyertunk-felkeszulesre-majus-elejetol-fokozatosan-szigoru-menetrend-mellett-kezdodhet", "h1": "Id\u0151t nyert\u00fcnk a felk\u00e9sz\u00fcl\u00e9sre, m\u00e1jus elej\u00e9t\u0151l fokozatosan, szigor\u00fa menetrend mellett kezd\u0151dhet meg az orsz\u00e1g \u00e9let\u00e9nek \u00e9s gazdas\u00e1g\u00e1nak \u00fajraind\u00edt\u00e1sa", "body": "\nAz id\u0151ben megtett int\u00e9zked\u00e9seknek k\u00f6sz\u00f6nhet\u0151en Magyarorsz\u00e1gon siker\u00fclt lass\u00edtani a j\u00e1rv\u00e1ny terjed\u00e9s\u00e9t. A korl\u00e1toz\u00e1sok hossz\u00fa t\u00e1v\u00fa fenntart\u00e1sa azonban s\u00falyos gazdas\u00e1gi k\u00f6vetkezm\u00e9nyekkel j\u00e1r. A magyar eg\u00e9szs\u00e9g\u00fcgy felk\u00e9sz\u00fclts\u00e9ge lehet\u0151v\u00e9 teszi, hogy tervet \u00e1ll\u00edtsunk \u00f6ssze a gazdas\u00e1g \u00fajraind\u00edt\u00e1s\u00e1ra, ez azonban csak fokozatosan, szigor\u00fa menetrend mellett t\u00f6rt\u00e9nhet meg.\n\nPalkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter kezdem\u00e9nyez\u00e9s\u00e9re online tudom\u00e1nyos konferenci\u00e1t tartanak a kutat\u00e1sok szerep\u00e9r\u0151l a koronav\u00edrus terjed\u00e9s\u00e9nek f\u00e9kez\u00e9s\u00e9t, az eg\u00e9szs\u00e9g\u00fcgyi v\u00e9dekez\u00e9sre val\u00f3 eredm\u00e9nyes felk\u00e9sz\u00fcl\u00e9st szolg\u00e1l\u00f3 beavatkoz\u00e1sok megalapoz\u00e1s\u00e1ban. Az esem\u00e9ny c\u00e9lja az, hogy a tudom\u00e1nyos \u00e9let szerepl\u0151i \u00e9s a k\u00f6zv\u00e9lem\u00e9ny sz\u00e1m\u00e1ra lehet\u0151s\u00e9get biztos\u00edtson a kapcsol\u00f3d\u00f3 d\u00f6nt\u00e9sek, int\u00e9zked\u00e9sek szakmai h\u00e1tterek\u00e9nt szolg\u00e1l\u00f3 elemz\u00e9sek, modellsz\u00e1m\u00edt\u00e1sok megismer\u00e9s\u00e9re.\nA j\u00e1rv\u00e1ny az els\u0151 \u00fctemben azt k\u00f6vetelte meg, hogy a terjed\u00e9si sebess\u00e9g\u00e9nek cs\u00f6kkent\u00e9s\u00e9vel a legrosszabb forgat\u00f3k\u00f6nyvvel sz\u00e1molva id\u0151t nyerj\u00fcnk az eg\u00e9szs\u00e9g\u00fcgyi felk\u00e9sz\u00fcl\u00e9sre. Az emberek k\u00f6z\u00f6tti kontaktusok sz\u00e1m\u00e1nak drasztikus visszav\u00e1g\u00e1sa eredm\u00e9nyes strat\u00e9gi\u00e1nak bizonyult, jelent\u0151s r\u00e9szben az \u00e1llampolg\u00e1rok felel\u0151s magatart\u00e1s\u00e1nak k\u00f6sz\u00f6nhet\u0151en. A korm\u00e1nyzati int\u00e9zked\u00e9sek elfogadotts\u00e1ga \u00e9s betart\u00e1sa magas szint\u0171, a t\u00e1rsadalmi kontaktusok sz\u00e1ma telep\u00fcl\u00e9st\u00edpusonk\u00e9nt k\u00fcl\u00f6nb\u00f6z\u0151 m\u00e9rt\u00e9kben, 70-90 sz\u00e1zal\u00e9kkal cs\u00f6kkent. 2020 \u00e1prilis\u00e1ban a napi \u00fajonnan meger\u0151s\u00edtett \u00e9s bejelentett esetsz\u00e1m 14 \u00e9s 210 k\u00f6z\u00f6tt ingadozott Magyarorsz\u00e1gon. \u00c1prilis 21-ig \u00f6sszesen \u00f6t olyan nap volt, amikor 100 f\u00f6l\u00f6tt volt a bejelentett \u00faj megbeteged\u00e9sek sz\u00e1ma. Az esetek jelent\u0151s h\u00e1nyada azonban n\u00e9h\u00e1ny z\u00e1rt k\u00f6z\u00f6ss\u00e9gben, jellemz\u0151en k\u00f3rh\u00e1zi oszt\u00e1lyokon, szoci\u00e1lis vagy id\u0151sotthonokban bek\u00f6vetkezett fert\u0151z\u00e9sekhez k\u00f6thet\u0151. A jelenlegi ismeretek szerint ezeken k\u00edv\u00fcl \u00e1prilis els\u0151 fel\u00e9ben naponta 7 \u00e9s 48 k\u00f6z\u00f6tti megbeteged\u00e9st jelentettek, legink\u00e1bb egy-egy h\u00e1ztart\u00e1son bel\u00fcl alakulnak ki n\u00e9h\u00e1ny f\u0151s terjed\u00e9si l\u00e1ncok, amelyek megszakadnak.\nAz \u00faj koronav\u00edrus teh\u00e1t nem tudott utat t\u00f6rni, a hat\u00e9konynak bizonyult korl\u00e1toz\u00f3 int\u00e9zked\u00e9sek elrendel\u00e9se \u00f3ta a nem int\u00e9zm\u00e9nyi halmoz\u00f3d\u00e1sokhoz k\u00f6thet\u0151 megbeteged\u00e9sek sz\u00e1ma meglehet\u0151sen stabil. Az orsz\u00e1gos kiterjed\u00e9s\u0171 j\u00e1rv\u00e1nyt a v\u00e9dekez\u00e9s els\u0151 f\u00e1zis\u00e1ban siker\u00fclt elker\u00fclni Magyarorsz\u00e1gon.\n\nPalkovics L\u00e1szl\u00f3 nyit\u00f3el\u0151ad\u00e1s\u00e1ban elmondta, hogy a megtett l\u00e9p\u00e9sekkel \u00e9s a magyar emberek felel\u0151s magatart\u00e1s\u00e1nak k\u00f6sz\u00f6nhet\u0151en \u00e9rt\u00e9kes id\u0151t nyert\u00fcnk arra, hogy az eg\u00e9szs\u00e9g\u00fcgy felk\u00e9sz\u00fclts\u00e9g\u00e9t magasabb szintre hozzuk. A sz\u00e9les k\u00f6r\u0171 korl\u00e1toz\u00f3 int\u00e9zked\u00e9sek fenntart\u00e1sa azonban az orsz\u00e1g gazdas\u00e1g\u00e1ra hossz\u00fa t\u00e1von egy\u00e9rtelm\u0171en k\u00e1ros. A v\u00e9dekez\u00e9s m\u00e1jus elej\u00e9n kezd\u0151d\u0151 m\u00e1sodik f\u00e1zis\u00e1ban a feladat a biztons\u00e1gos visszat\u00e9r\u00e9s felt\u00e9teleinek, \u00fctemez\u00e9s\u00e9nek megb\u00edzhat\u00f3 elemz\u00e9seken \u00e9s folyamatos nyomon k\u00f6vet\u00e9sen alapul\u00f3 meghat\u00e1roz\u00e1sa. A hazai kutat\u00e1si kapacit\u00e1sok, a tudom\u00e1nyos \u00e9let k\u00e9pvisel\u0151inek szak\u00e9rtelme rendelkez\u00e9sre \u00e1ll ahhoz, hogy a gazdas\u00e1g \u00fajraind\u00edt\u00e1sa, a korl\u00e1toz\u00e1sok fokozatos lebont\u00e1sa a m\u00e1sodik f\u00e1zisban a kell\u0151 megalapozotts\u00e1ggal mehessen v\u00e9gbe.\nAz Innov\u00e1ci\u00f3s \u00e9s Technol\u00f3giai Miniszt\u00e9rium vezet\u00e9s\u00e9vel egy h\u00f3napja epidemiol\u00f3gusokb\u00f3l, matematikai modellez\u0151kb\u0151l \u00e9s az eg\u00e9szs\u00e9g\u00fcgyi ell\u00e1t\u00f3rendszer adatait elemz\u0151 szakemberekb\u0151l \u00e1ll\u00f3 munkacsoportok t\u00e9rk\u00e9pezik fel a j\u00e1rv\u00e1ny terjed\u00e9s\u00e9vel kapcsolatos folyamatokat, kil\u00e1t\u00e1sokat. A kutat\u00f3k munk\u00e1j\u00e1t a t\u00e1rsadalmi kapcsolatok alakul\u00e1s\u00e1t vizsg\u00e1l\u00f3 h\u00e1l\u00f3zatkutat\u00f3k \u00e9s szociol\u00f3gusok is t\u00e1mogatj\u00e1k. A szakemberek kapcsolatban \u00e1llnak a Jakab Ferenc professzor vezette koronav\u00edrus kutat\u00f3csoporttal. Munk\u00e1jukat nagyban seg\u00edtik a m\u00e1r t\u00f6bb mint 350 ezer kit\u00f6lt\u00e9sn\u00e9l j\u00e1r\u00f3 online k\u00e9rd\u0151\u00edvre adott v\u00e1laszok is (http://covid.sed.hu), amelynek kit\u00f6lt\u00e9s\u00e9re tov\u00e1bbra is buzd\u00edtunk mindenkit.\n(ITM Kommunik\u00e1ci\u00f3)\n\n"}]