[{"date": "2020-04-03 15:42", "url": "https://koronavirus.gov.hu/cikkek/idenymunka-kereso-portallal-segiti-mezogazdasagi-munkavallalast-az-agrartarca", "h1": "Id\u00e9nymunka keres\u0151 port\u00e1llal seg\u00edti a mez\u0151gazdas\u00e1gi munkav\u00e1llal\u00e1st az agr\u00e1rt\u00e1rca", "body": "\nMunkasz\u00fcret n\u00e9ven ind\u00edt mez\u0151gazdas\u00e1gi \u00e1ll\u00e1slehet\u0151s\u00e9geket k\u00edn\u00e1l\u00f3 internetes oldalt az Agr\u00e1rminiszt\u00e9rium. Az online fel\u00fclettel a t\u00e1rca arra h\u00edvja fel figyelmet, hogy a magyar agr\u00e1riumban a koronav\u00edrus-j\u00e1rv\u00e1ny ellen\u00e9re is van munkalehet\u0151s\u00e9g. Nagy Istv\u00e1n agr\u00e1rminiszter szerint a mostani neh\u00e9z id\u0151szakban sajn\u00e1latos m\u00f3don a vend\u00e9gl\u00e1t\u00e1sban, a turizmusban vagy \u00e9ppen a szolg\u00e1ltat\u00f3 szektorban a meg\u00e9lhet\u00e9s\u00fcket elvesz\u00edt\u0151 embereknek, illetve a nappali kurzus n\u00e9lk\u00fcl marad fels\u0151oktat\u00e1si hallgat\u00f3knak a hazai mez\u0151gazdas\u00e1g most k\u00fcl\u00f6n\u00f6sen nagy mennyis\u00e9gben tud munk\u00e1t biztos\u00edtani.\n\nA miniszter arra eml\u00e9keztetett, hogy az \u00e9lelmiszeripari v\u00e1llalkoz\u00e1sok \u00e9s a gazdas\u00e1gok az \u00faj t\u00edpus\u00fa koronav\u00edrus j\u00e1rv\u00e1ny okozta rendk\u00edv\u00fcli helyzet miatt munkaer\u0151hi\u00e1nnyal k\u00fczdenek. Az Agr\u00e1rminiszt\u00e9rium a helyzet enyh\u00edt\u00e9sek\u00e9nt \u00e9s egyik megold\u00e1sak\u00e9nt online platformot hozott l\u00e9tre, ahol az \u00e9lelmiszer alapanyagot el\u0151\u00e1ll\u00edt\u00f3kat \u00e9s termel\u0151ket k\u00f6ti \u00f6ssze a potenci\u00e1lis munkav\u00e1llal\u00f3ikkal. A t\u00e1rca c\u00e9lja, hogy ebben a neh\u00e9z helyzetben az \u00e9lelmiszerl\u00e1nc \u00e9rintett v\u00e1llalkoz\u00e1sait t\u00e1mogassa a sz\u00fcks\u00e9ges munkav\u00e1llal\u00f3k gyors megtal\u00e1l\u00e1s\u00e1val. Nagy Istv\u00e1n a hazai agr\u00e1r-szakmai szervezeteket pedig arra k\u00e9ri, hogy a maguk eszk\u00f6zeivel, infrastrukt\u00far\u00e1j\u00e1val seg\u00edts\u00e9k a magyar gazd\u00e1lkod\u00f3k munkaer\u0151 ir\u00e1nti ig\u00e9ny\u00e9nek a munk\u00e1t keres\u0151kkel val\u00f3 \u00f6sszek\u00f6t\u00e9s\u00e9t, a kereslet \u00e9s k\u00edn\u00e1lat \u00f6sszehangol\u00e1s\u00e1t.\nA miniszter arra eml\u00e9keztetett, hogy \u00e1prilis folyam\u00e1n ugr\u00e1sszer\u0171en megn\u0151 a mez\u0151gazdas\u00e1gi id\u00e9nymunk\u00e1sok ir\u00e1nti ig\u00e9ny. P\u00e9ldak\u00e9nt eml\u00edtette, hogy a z\u00f6lds\u00e9g-gy\u00fcm\u00f6lcs \u00e1gazatban a termel\u00e9s mintegy k\u00e9tharmad\u00e1t a szezon\u00e1lisan foglalkoztatott munkaer\u0151 v\u00e9gzi, egyharmada pedig az \u00e1lland\u00f3 foglalkoztatottakhoz k\u00f6t\u0151dik. Az egyes munkaf\u00e1zisok nagyon sz\u0171k \u00e9s szoros biol\u00f3giai hat\u00e1rid\u0151kh\u00f6z k\u00f6t\u00f6ttek. Egy-egy munkafolyamat elv\u00e9gz\u00e9s\u00e9nek elmarad\u00e1sa a teljes n\u00f6v\u00e9ny\u00e1llom\u00e1ny megsemmis\u00fcl\u00e9s\u00e9hez vagy jelent\u0151s mennyis\u00e9gi \u00e9s min\u0151s\u00e9gi term\u00e9svesztes\u00e9ghez vezet - h\u00edvta fel a figyelmet a t\u00e1rcavezet\u0151. Kifejtette: az \u00e1gazat zavartalan m\u0171k\u00f6d\u00e9se szempontj\u00e1b\u00f3l l\u00e9tk\u00e9rd\u00e9s, hogy megfelel\u0151 mennyis\u00e9g\u0171 ember \u00e1lljon rendelkez\u00e9sre a termel\u00e9s elv\u00e9gz\u00e9s\u00e9hez.\nAz agr\u00e1rminiszt\u00e9rium szerint az id\u00e9nymunka ter\u00fclet\u00e9n van b\u0151ven lehet\u0151s\u00e9g a kapacit\u00e1sok bet\u00f6lt\u00e9s\u00e9re. Elv\u00e9gzend\u0151 feladat akad b\u0151ven, hiszen m\u00e1r jav\u00e1ban zajlanak a tavaszi mez\u0151gazdas\u00e1gi el\u0151k\u00e9sz\u00fcletek a f\u00f6ldeken. Hangs\u00falyozta: a hazai mez\u0151gazdas\u00e1gnak a j\u00e1rv\u00e1ny idej\u00e9n is biztos\u00edtania kell az \u00e9lelmiszer-ell\u00e1t\u00e1st. A magyar embereknek ugyanis alapvet\u0151 sz\u00fcks\u00e9glete, hogy hozz\u00e1jussanak a megfelel\u0151 min\u0151s\u00e9g\u0171 t\u00e1pl\u00e1l\u00e9koz. Ez\u00e9rt mindent meg kell tenni annak \u00e9rdek\u00e9ben, hogy a gazd\u00e1k a sz\u00fcks\u00e9ges term\u00e9keket meg tudj\u00e1k termelni, amihez sz\u00fcks\u00e9g van kell\u0151 sz\u00e1m\u00fa munkaer\u0151re is - tette hozz\u00e1 a t\u00e1rcavezet\u0151. A mez\u0151gazdas\u00e1gi id\u00e9nymunka keres\u0151 h\u00edrport\u00e1l a www.munkaszuret.hu linken el\u00e9rhet\u0151, funkci\u00f3i folyamatosan b\u0151v\u00fclnek.\n\nKiad\u00f3: Agr\u00e1rminiszt\u00e9rium\n\n"}]