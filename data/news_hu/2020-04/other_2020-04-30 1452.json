[{"date": "2020-04-30 14:52", "url": "https://koronavirus.gov.hu/cikkek/kormanyinfo-fokozatosan-szigoru-menetrend-mellett-ujraindithato-az-elet", "h1": "Korm\u00e1nyinf\u00f3: Fokozatosan, szigor\u00fa menetrend mellett \u00fajraind\u00edthat\u00f3 az \u00e9let", "body": "\nFokozatosan, szigor\u00fa menetrend mellett, a koronav\u00edrus-fert\u0151z\u00e9s ter\u00fcleti k\u00fcl\u00f6nbs\u00e9geire is tekintettel \u00fajraind\u00edthat\u00f3 az \u00e9let Magyarorsz\u00e1gon - k\u00f6z\u00f6lte\u00a0Guly\u00e1s\u00a0Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n. \u00a0K\u00e9t szab\u00e1ly v\u00e1ltozatlan: a legink\u00e1bb vesz\u00e9lyeztetettek, az id\u0151sek biztons\u00e1g\u00e1t ezut\u00e1n is garant\u00e1lni kell, \u00e9s a ter\u00fcleti k\u00fcl\u00f6nbs\u00e9gekre is figyelemmel kell lenni.\n\n\n\nBudapesten marad az eddigi kij\u00e1r\u00e1si korl\u00e1toz\u00e1s\nAz akt\u00edv fert\u0151z\u00f6ttek 70 sz\u00e1zal\u00e9ka Budapesten \u00e9s Pest megy\u00e9ben - az \u00f6sszes hal\u00e1leset 70 sz\u00e1zal\u00e9ka pedig csak a f\u0151v\u00e1rosban - van, a kij\u00e1r\u00e1si korl\u00e1toz\u00e1sokat \u00e9s a szigor\u00fa int\u00e9zked\u00e9seket ez\u00e9rt Budapesten \u00e9s Pest megye egyes j\u00e1r\u00e1saiban tov\u00e1bbra is indokolt fenntartani - fejtette ki a t\u00e1rcavezet\u0151.\nK\u00f6telez\u0151 tesztelni az id\u0151sotthonban dolgoz\u00f3kat\nArr\u00f3l is besz\u00e9lt, hogy a korm\u00e1ny d\u00f6nt\u00e9se \u00e9rtelm\u00e9ben a k\u00f3rh\u00e1zakb\u00f3l kimen\u0151 \u00e9s oda bej\u00f6v\u0151 betegeket k\u00f6telez\u0151en tesztelni kell, ahogyan az id\u0151sotthoni dolgoz\u00f3kat is.\n\u00c1tfert\u0151z\u00f6tts\u00e9gi kutat\u00e1s indul\nK\u00f6z\u00f6lte tov\u00e1bb\u00e1, hogy n\u00e9gy egyetem orvostudom\u00e1nyi kar\u00e1nak \u00f6sszefog\u00e1s\u00e1ban reprezentat\u00edv tesztel\u00e9s kezd\u0151dik, ami v\u00e1laszt ad arra, az orsz\u00e1g k\u00f6r\u00fclbel\u00fcl h\u00e1ny sz\u00e1zal\u00e9ka eshetett \u00e1t a betegs\u00e9gen.\nAz eg\u00e9szs\u00e9g\u00fcgy felk\u00e9sz\u00fclt\nKijelenthet\u0151, 50 nap megfesz\u00edtett munk\u00e1j\u00e1val Magyarorsz\u00e1g ma olyan helyzetben van, hogy az eg\u00e9szs\u00e9g\u00fcgy ak\u00e1r a t\u00f6meges megbeteged\u00e9sek kezel\u00e9s\u00e9re is felk\u00e9sz\u00fclt - mondta Guly\u00e1s Gergely, jelezve: a koronav\u00edrus-j\u00e1rv\u00e1ny elleni v\u00e9dekez\u00e9s most v\u00e9get \u00e9r\u0151 els\u0151 f\u00e1zis\u00e1nak legfontosabb teend\u0151je az eg\u00e9szs\u00e9g\u00fcgyi rendszer felk\u00e9sz\u00edt\u00e9se volt. Kiemelte: a j\u00e1rv\u00e1nyt siker\u00fclt lelass\u00edtani, a magyar sz\u00e1mok kifejezetten kedvez\u0151ek, viszonylag alacsonyan maradt a fert\u0151z\u00f6ttek sz\u00e1ma, de minden ilyen esetben a legrosszabb forgat\u00f3k\u00f6nyvre kell k\u00e9sz\u00fclni, ennek megfelel\u0151en int\u00e9zkedtek. Hangs\u00falyozta, a v\u00e9dekez\u00e9shez kulcsfontoss\u00e1g\u00fa l\u00e9legeztet\u0151k\u00e9sz\u00fcl\u00e9k-\u00e1llom\u00e1ny szempontj\u00e1b\u00f3l is ma Magyarorsz\u00e1g a v\u00e9dekez\u00e9sre legink\u00e1bb felk\u00e9sz\u00fclt orsz\u00e1gok k\u00f6z\u00e9 tartozik.\nM\u00e1jusban biztos marad a digit\u00e1lis oktat\u00e1s\nGuly\u00e1s Gergely kijelentette: m\u00e1jusban fennmarad a tantermen k\u00edv\u00fcli, digit\u00e1lis oktat\u00e1s, a j\u00faniusi helyzetr\u0151l pedig k\u00e9s\u0151bb d\u00f6ntenek.\nMarad az ingyenes parkol\u00e1s\nA t\u00e1rcavezet\u0151 k\u00f6z\u00f6lte: az eg\u00e9sz orsz\u00e1gban marad az ingyenes parkol\u00e1s, ez az int\u00e9zked\u00e9s bev\u00e1lt, nem eredm\u00e9nyezett komoly forgalomn\u00f6veked\u00e9st, viszont lehet\u0151v\u00e9 teszi, hogy aki megteheti, nem a t\u00f6megk\u00f6zleked\u00e9st veszi ig\u00e9nybe, ami seg\u00edti a fert\u0151z\u00e9s terjed\u00e9s\u00e9nek korl\u00e1toz\u00e1s\u00e1t.\n500 f\u0151n\u00e9l nagyobb rendezv\u00e9nyeket nem lehet megtartani\nKiemelte: a rendezv\u00e9nyekre vonatkoz\u00f3 korl\u00e1toz\u00e1sok \u00e9rv\u00e9nyben maradnak, augusztus 15-ig az 500 f\u0151n\u00e9l nagyobb rendezv\u00e9nyeket nem lehet megtartani.\nMarad az id\u0151sek 9-12 \u00f3ra k\u00f6z\u00f6tti v\u00e1s\u00e1rl\u00e1si id\u0151s\u00e1vja\nElmondta: az id\u0151seket tov\u00e1bbra is arra k\u00e9rik, hogy csak a legsz\u00fcks\u00e9gesebb esetekben hagyj\u00e1k el az otthonukat, a sz\u00e1mukra biztos\u00edtott 9-12 \u00f3ra k\u00f6z\u00f6tti v\u00e1s\u00e1rl\u00e1si id\u0151szak megmarad.\nMaszk a t\u00f6megk\u00f6zleked\u00e9sben \u00e9s a boltokban\nEmellett mindenkit k\u00e9rnek, hogy viseljen maszkot, illetve takarja el a sz\u00e1j\u00e1t a t\u00f6megk\u00f6zleked\u00e9sben \u00e9s a boltokban, valamint tartsa be a 1,5 m\u00e9teres t\u00e1vols\u00e1got - tette hozz\u00e1.\nVid\u00e9ken megsz\u0171nik t\u00f6bb korl\u00e1toz\u00e1s\nA miniszter hangs\u00falyozta: vid\u00e9ken a kij\u00e1r\u00e1si korl\u00e1toz\u00e1sokat elt\u00f6rlik, \u00faj, az eddigin\u00e9l laz\u00e1bb szab\u00e1lyokat \u00e1llap\u00edtanak meg, de azt k\u00e9rik, hogy a v\u00e9dekez\u00e9si int\u00e9zked\u00e9seket ott is mindenki tartsa tiszteletben. Kifejtette: m\u00e1jus 4-t\u0151l enged\u00e9lyezett az \u00e9ttermek, sz\u00e1llod\u00e1k \u00e9s k\u00e1v\u00e9z\u00f3k nyitva tart\u00e1sa a kerthelyis\u00e9gekben, teraszokon. A strandok, szabadt\u00e9ri m\u00fazeumok kinyithatnak. Szolg\u00e1ltat\u00e1sok korl\u00e1toz\u00e1sok n\u00e9lk\u00fcl ny\u00fajthat\u00f3k, az amat\u0151r \u00e9s profi sportban enged\u00e9lyezik az edz\u00e9seket \u00e9s z\u00e1rtk\u00f6r\u0171 rendezv\u00e9nyeket. Az esk\u00fcv\u0151k, temet\u00e9sek, szentmis\u00e9k, istentiszteletek a kor\u00e1bbi szab\u00e1lyok betart\u00e1s\u00e1val megtarthat\u00f3k - sorolta.\nA koronav\u00edrus-t\u00f6rv\u00e9nyt \u00e9rt politikai t\u00e1mad\u00e1sok\nDonald Tusknak, az Eur\u00f3pai N\u00e9pp\u00e1rt (EPP) eln\u00f6k\u00e9nek bocs\u00e1natk\u00e9r\u00e9s\u00e9t v\u00e1rja Magyarorsz\u00e1g, miut\u00e1n az Eur\u00f3pai Bizotts\u00e1g az uni\u00f3s szab\u00e1lyokkal \u00f6sszhangban \u00e1ll\u00f3nak tal\u00e1lta a magyar pand\u00e9mi\u00e1s int\u00e9zked\u00e9seket - k\u00f6z\u00f6lte. Guly\u00e1s Gergely eml\u00e9keztetett arra, hogy Vera Jourov\u00e1 uni\u00f3s biztos szerd\u00e1n ism\u00e9t egy\u00e9rtelm\u0171v\u00e9 tette a pand\u00e9mi\u00e1s helyzettel kapcsolatos magyar int\u00e9zked\u00e9sek \u00f6sszhangban \u00e1llnak az EU jogszab\u00e1lyaival, k\u00f6telez\u0151 el\u0151\u00edr\u00e1saival \u00e9s szerz\u0151d\u00e9seivel. A miniszter aggaszt\u00f3nak nevezte, hogy a Fidesz eur\u00f3pai p\u00e1rtcsal\u00e1dj\u00e1ban, az EPP-ben is voltak olyanok, akik hangulatot keltettek Magyarorsz\u00e1ggal szemben, akik alaptalan, val\u00f3tlan \u00e9s s\u00e9rt\u0151 \u00e1ll\u00edt\u00e1sokat fogalmaztak meg Magyarorsz\u00e1gr\u00f3l. K\u00fcl\u00f6n\u00f6sen szomor\u00fa - mondta - , hogy az EPP eln\u00f6ke is ebbe a k\u00f6rbe tartozott. Hozz\u00e1tette: az EPP eln\u00f6ke kor\u00e1bban az EU egyik legmagasabb rang\u00fa tisztvisel\u0151je volt, t\u0151le k\u00fcl\u00f6n\u00f6sen elv\u00e1rhat\u00f3, hogy a bizotts\u00e1g d\u00f6nt\u00e9se ut\u00e1n k\u00e9rjen eln\u00e9z\u00e9st.\nSz\u00f3lt arr\u00f3l is, megalapozatlan \u00e9s kifejezetten sz\u00e9gyenteljes volt az a magatart\u00e1s, hogy \"a magyar baloldal k\u00e9pvisel\u0151i, a Demokratikus Koal\u00edci\u00f3t\u00f3l a Jobbikig\" Br\u00fcsszelbe rohang\u00e1ltak, hogy saj\u00e1t orsz\u00e1gukat feljelents\u00e9k. Guly\u00e1s Gergely szerint itt van egy \u00fajabb pillanat, hogy az ellenz\u00e9k \u00e1tgondolja, nem lenne jobb, ha a j\u00e1rv\u00e1ny elleni v\u00e9dekez\u00e9s id\u0151szak\u00e1ban nemzeti egys\u00e9get hozn\u00e1nak l\u00e9tre.\nT\u00f6bb enged\u00e9lyez\u00e9s helyett el\u00e9g a bejelent\u00e9s\nK\u00f6zigazgat\u00e1si egyszer\u0171s\u00edt\u00e9sekr\u0151l d\u00f6nt\u00f6tt a korm\u00e1ny: az enged\u00e9ly alapj\u00e1n gyakorolhat\u00f3 tev\u00e9kenys\u00e9gek - egyes kiv\u00e9telekkel - mostant\u00f3l bejelent\u00e9s ut\u00e1n gyakorolhat\u00f3ak lesznek - jelentette be a miniszter. Guly\u00e1s Gergely ismertet\u00e9se szerint ha valaki bejelenti egy tev\u00e9kenys\u00e9g megkezd\u00e9s\u00e9t \u00e9s a hat\u00f3s\u00e1g azt nyolc napon bel\u00fcl nem tiltja meg, akkor a kilencedik napt\u00f3l szabadon elkezdheti azt gyakorolni.\nHozz\u00e1tette: mintegy k\u00e9t tucat \u00fcgycsoport tov\u00e1bbra is enged\u00e9lyk\u00f6teles; a r\u00e9szletszab\u00e1lyok hamarosan megismerhet\u0151ek lesznek.\nElmondta, rem\u00e9lik, hogy az egyszer\u0171s\u00edt\u00e9ssel a koronav\u00edrus-j\u00e1rv\u00e1ny id\u0151szak\u00e1ban kevesebb lesz a szem\u00e9lyes kapcsolattart\u00e1s, illetve cs\u00f6kken a v\u00e1llalkoz\u00e1sok adminisztr\u00e1ci\u00f3s terhe.\nKifejtette: ma 3000-4000 elj\u00e1r\u00e1sfajta van Magyarorsz\u00e1gon, \u00e9vente 23 milli\u00f3 enged\u00e9lyez\u00e9si elj\u00e1r\u00e1st folytatnak le; ez a korm\u00e1nyhivatalok \u00e1llom\u00e1nya mintegy 84 sz\u00e1zal\u00e9k\u00e1nak, mintegy 29 ezer tiszts\u00e9gvisel\u0151nek a k\u00f6zrem\u0171k\u00f6d\u00e9s\u00e9t ig\u00e9nyli.\n\u00a0 \u00a0\u00a0\n\u00dajranyithatnak a mag\u00e1neg\u00e9szs\u00e9g\u00fcgyi \u00e9s fokozatos a k\u00f6zeg\u00e9szs\u00e9g\u00fcgyi szolg\u00e1ltat\u00f3k is\nM\u00e1jus 4-t\u0151l feloldja a korm\u00e1ny a mag\u00e1neg\u00e9szs\u00e9g\u00fcgyre vonatkoz\u00f3 korl\u00e1toz\u00e1sokat - k\u00f6z\u00f6lte. Elmondta, a korl\u00e1toz\u00e1sok felold\u00e1sa az\u00e9rt is fontos, mert a mag\u00e1neg\u00e9szs\u00e9g\u00fcgy hozz\u00e1 tud j\u00e1rulni a k\u00f6zeg\u00e9szs\u00e9g\u00fcgyi tehermentes\u00edt\u00e9s\u00e9hez. Hozz\u00e1tette: a k\u00f6zeg\u00e9szs\u00e9g\u00fcgyi korl\u00e1toz\u00e1sokat n\u00e9gy l\u00e9p\u00e9sben, k\u00fcl\u00f6nb\u00f6z\u0151 id\u0151pontokban oldj\u00e1k fel k\u00fcl\u00f6nb\u00f6z\u0151 szakrendel\u00e9sekre vonatkoz\u00f3an. A r\u00e9szletszab\u00e1lyokat tartalmaz\u00f3 rendelet r\u00f6videsen megjelenik - k\u00f6z\u00f6lte.\nH\u00e9tf\u0151t\u0151l indulnak az \u00e9retts\u00e9gi vizsg\u00e1k\nKit\u00e9rt arra, hogy a magyar oktat\u00e1si rendszer a jelenlegi helyzetben felk\u00e9sz\u00fclt a h\u00e9tf\u0151n indul\u00f3 \u00e9retts\u00e9gi megtart\u00e1s\u00e1ra, a lehet\u0151 legkisebb kock\u00e1zattal lebonyol\u00edthat\u00f3ak a vizsg\u00e1k. Elmondta, a vizsg\u00e1z\u00f3k t\u00f6bb mint 97 sz\u00e1zal\u00e9ka \u00fagy d\u00f6nt\u00f6tt, most \u00e9retts\u00e9gizik, a t\u00f6bbiek \u0151sszel.\nV\u00e1ltozik az adatk\u00f6zl\u00e9s\nGuly\u00e1s Gergely besz\u00e1molt arr\u00f3l is, hogy h\u00e9tf\u0151t\u0151l t\u00f6bb adatot k\u00f6z\u00f6lnek: a megbeteged\u00e9sekre \u00e9s hal\u00e1loz\u00e1sokra vonatkoz\u00f3 adatokat k\u00fcl\u00f6n k\u00f6zlik Budapestre \u00e9s azokra a Pest megyei j\u00e1r\u00e1sokra n\u00e9zve, ahol fennmaradnak a kij\u00e1r\u00e1si korl\u00e1toz\u00e1sok, tov\u00e1bb\u00e1 az orsz\u00e1g t\u00f6bbi ter\u00fclet\u00e9re vonatkoz\u00f3an.\nElkezdt\u00e9k az els\u0151 v\u00e9rplazma ter\u00e1pi\u00e1t\nA miniszter k\u00e9rd\u00e9sre v\u00e1laszolva arr\u00f3l, hogy mit terveznek, ha az err\u0151l sz\u00f3l\u00f3 felh\u00edv\u00e1s ellen\u00e9re nem lesz elegend\u0151 v\u00e9rplazma, elmondta: jelen pillanatban egy olyan ter\u00e1pi\u00e1t pr\u00f3b\u00e1lnak ki a magyar eg\u00e9szs\u00e9g\u00fcgyben, ami rem\u00e9nyeik szerint eredm\u00e9nyes lehet. Ezt azonban most m\u00e9g nem lehet egy\u00e9rtelm\u0171en kimondani, \u00edgy a k\u00e9rd\u00e9st most m\u00e9g id\u0151 el\u0151ttinek tartja.\nA tesztel\u00e9sekr\u0151l\nAz orvosi protokollt\u00f3l f\u00fcgg, kin\u00e9l h\u00e1nyszor kell a tesztel\u00e9st elv\u00e9gezni, m\u00e1ra jelent\u0151s a tartal\u00e9k tesztekb\u0151l, \u00edgy semmi akad\u00e1lya nincs, hogy ha sz\u00fcks\u00e9ges, t\u00f6bbsz\u00f6r is megtegy\u00e9k ezt - k\u00f6z\u00f6lte egy m\u00e1sik felvet\u00e9sre. A korm\u00e1ny d\u00f6nt\u00f6tt arr\u00f3l is, hogy a eg\u00e9szs\u00e9g\u00fcgyi dolgoz\u00f3kn\u00e1l a tesztel\u00e9st felgyors\u00edtj\u00e1k, \u00e9s mindenkin\u00e9l elv\u00e9gzik, aki id\u0151sotthonban dolgozik, illetve, aki betegk\u00e9nt k\u00f3rh\u00e1zba bemegy, onnan kij\u00f6n.\nAz iskol\u00e1k \u00fajranyit\u00e1s\u00e1r\u00f3l egyel\u0151re nincs d\u00f6nt\u00e9s\nArr\u00f3l, hogy az otthoni karant\u00e9nban l\u00e9v\u0151kn\u00e9l hogyan \u00e1llap\u00edtj\u00e1k meg a gy\u00f3gyul\u00e1st, k\u00f6z\u00f6lte: ezt is minden esetben orvosi protokoll hat\u00e1rozza meg. Arra a k\u00e9rd\u00e9sre, hogy az idei tan\u00e9vben \u00fajranyithatnak-e m\u00e9g az iskol\u00e1k, azt mondta: bizonytalanok ebben, a j\u00e1rv\u00e1ny\u00fcgyi helyzett\u0151l f\u00fcgg. Most azt lehet mondani, hogy j\u00fanius 2-ig iskol\u00e1ba menni a kor\u00e1bbi szab\u00e1lyok szerint nem kell, \u00e9s nem is lehet. A gyermekek fel\u00fcgyelet\u00e9r\u0151l gondoskodni kell az iskol\u00e1kban, ez jelenleg is \u00edgy van - k\u00f6z\u00f6lte.\nB\u0151v\u00edtj\u00fck a k\u00f6zmunkaprogramot\nK\u00e9rdezt\u00e9k arr\u00f3l is, hogy sz\u00e1m\u00edtanak-e a k\u00f6zmunkaprogramba \u00faj r\u00e9sztvev\u0151k bekapcsol\u00f3d\u00e1s\u00e1ra, terveznek-e k\u00f6lts\u00e9gvet\u00e9si \u00e1tcsoportos\u00edt\u00e1st. Guly\u00e1s Gergely elmondta: a programban a Bel\u00fcgyminiszt\u00e9rium ir\u00e1ny\u00edt\u00e1sa mellett volt, hogy 230 ezren vettek r\u00e9szt. Ez a sz\u00e1m 83 ezerre cs\u00f6kkent mostanra, de nyilv\u00e1nval\u00f3, hogy a v\u00e1ls\u00e1g miatt n\u0151ni fog, azt neh\u00e9z megj\u00f3solni mennyivel - mutatott r\u00e1. Ha sz\u00fcks\u00e9ges, a program b\u0151v\u00edthet\u0151, a jelenlegi keretek k\u00f6z\u00f6tt v\u00edz\u00fcgyi, rend\u00e9szeti \u00e9s m\u00e1s k\u00f6zszolg\u00e1lati munk\u00e1latokn\u00e1l van lehet\u0151s\u00e9g, hogy \"\u00e9rtelmes munk\u00e1t\" tudjanak adni - k\u00f6z\u00f6lte.\nAz \u00f6nkorm\u00e1nyzatokr\u00f3l\nA miniszter kifejezte a korm\u00e1ny seg\u00edt\u0151 sz\u00e1nd\u00e9k\u00e1t az \u00f6nkorm\u00e1nyzatok fel\u00e9, ugyanakkor meger\u0151s\u00edtette: a vesz\u00e9lyben a terheket is k\u00f6z\u00f6sen kell v\u00e1llalni. A k\u00f6zponti k\u00f6lts\u00e9gvet\u00e9s vesztes\u00e9gei j\u00f3val nagyobbak, mint amit az \u00f6nkorm\u00e1nyzatoknak ar\u00e1nyosan el kell szenvedni\u00fck.\nA gazdas\u00e1g \u00fajra ind\u00edt\u00e1sa\nA korm\u00e1ny arra k\u00e9sz\u00fcl, hogy az \u00e9v m\u00e1sodik fel\u00e9ben mindent megtegyen, hogy a gazdas\u00e1got is \u00fajra tudj\u00e1k ind\u00edtani, az a c\u00e9l, ne kevesebb, hanem t\u00f6bb beruh\u00e1z\u00e1s legyen, ez szolg\u00e1lja a telep\u00fcl\u00e9sek fejleszt\u00e9s\u00e9t is. Ez\u00e9rt azt tervezik, hogy sz\u00e1mos beruh\u00e1z\u00e1ssal seg\u00edtik majd a telep\u00fcl\u00e9seket - jelezte. Rem\u00e9lik, augusztus 20-ra a nemzeti \u00fcnnepre lehet programokat csin\u00e1lni, de err\u0151l ma felel\u0151sen nyilatkozni nem lehet - tette hozz\u00e1 egy m\u00e1sik felvet\u00e9sre. A kreat\u00edv-, illetve az \u00e9l\u0151zenei ipar megseg\u00edt\u00e9s\u00e9r\u0151l azt mondta: r\u00e9szben eddig is ny\u00fajtott seg\u00edts\u00e9get a kabinet ennek a szektornak, \u00e9s a kult\u00fara sz\u00e1mtalan m\u00e1s ter\u00fclet\u00e9n is \u00e9rzik, komoly baj van. A ter\u00fcleten elindult civil \u00f6sszefog\u00e1st \u00fcdv\u00f6zlik, ehhez korm\u00e1nyzati l\u00e9p\u00e9sek is kapcsol\u00f3dni fognak - jelezte. A j\u00f6v\u0151 h\u00e9ten lesznek olyan kultur\u00e1lis egyeztet\u00e9sek - v\u00e9lhet\u0151en a minisztereln\u00f6k r\u00e9szv\u00e9tel\u00e9vel - amelyeken megpr\u00f3b\u00e1lj\u00e1k felm\u00e9rni a lehet\u0151s\u00e9geket.\nA budapesti sebess\u00e9gkorl\u00e1toz\u00e1sr\u00f3l\nA Kar\u00e1csony Gergely f\u0151polg\u00e1rmester asztal\u00e1n l\u00e9v\u0151, sebess\u00e9gkorl\u00e1toz\u00e1st \u00e9rint\u0151 javaslatr\u00f3l azt mondta: a jelenlegi helyzetben mindenf\u00e9le kapkod\u00e1s k\u00fcl\u00f6n\u00f6sen k\u00e1ros. Az ilyen el\u0151k\u00e9sz\u00edtetlen javaslatoknak az el\u0151terjeszt\u00e9se, egy nap alatt javaslatt\u00e1 nyilv\u00e1n\u00edt\u00e1sa, nem t\u00fal hasznos. Ha a f\u0151polg\u00e1rmesternek vannak javaslatai a budapesti k\u00f6zleked\u00e9sre vonatkoz\u00f3an, akkor \u00e9rdemes a k\u00f6zgy\u0171l\u00e9s frakci\u00f3vezet\u0151ivel ezt megvitatni, t\u00e1rsadalmi egyeztet\u00e9st folytatni, azt a gyakorlatot k\u00f6vetni, amit Kar\u00e1csony Gergely a saj\u00e1t kamp\u00e1ny\u00e1ban \u00edg\u00e9rt. Szem\u00e9lyesen er\u0151s k\u00e9ts\u00e9gei vannak, hogy a javaslatban megfogalmazottak a j\u00f3 ir\u00e1nyt k\u00e9pviselik - jegyezte meg.\n\n\u00a0\n\n"}]