[{"date": "2020-04-16 15:44", "url": "https://koronavirus.gov.hu/cikkek/kormanyinfo-kijarasi-korlatozas-gazdasagvedelmi-akcioterv-egeszsegugyi-felkeszules", "h1": "Korm\u00e1nyinf\u00f3: kij\u00e1r\u00e1si korl\u00e1toz\u00e1s, gazdas\u00e1gv\u00e9delmi akci\u00f3terv, eg\u00e9szs\u00e9g\u00fcgyi felk\u00e9sz\u00fcl\u00e9s", "body": "\nSzombatt\u00f3l tov\u00e1bbi egy h\u00e9tre fenntartja a korm\u00e1ny a koronav\u00edrus-j\u00e1rv\u00e1ny miatti kij\u00e1r\u00e1si korl\u00e1toz\u00e1sokat, majd j\u00f6v\u0151 szerdai \u00fcl\u00e9s\u00e9n ism\u00e9t \u00e1ttekinti a helyzetet - jelentette be Guly\u00e1s Gergely cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n. A Minisztereln\u00f6ks\u00e9get vezet\u0151 miniszter t\u00f6bb ad\u00f3z\u00e1si \u00e9s a SZ\u00c9P-k\u00e1rty\u00e1t \u00e9rint\u0151 k\u00f6nny\u00edt\u00e9sr\u0151l is besz\u00e1molt, tov\u00e1bb\u00e1 k\u00f6z\u00f6lte: csak \u00edr\u00e1sbeli \u00e9retts\u00e9gi vizsg\u00e1kat szerveznek m\u00e1jus 4-t\u0151l.\n\nA kij\u00e1r\u00e1si korl\u00e1toz\u00e1sokkal kapcsolatban a j\u00f6v\u0151ben az lesz az \u00e1ltal\u00e1nos gyakorlat, hogy a korm\u00e1ny minden szerdai \u00fcl\u00e9s\u00e9n megvizsg\u00e1lja, sz\u00fcks\u00e9g van-e szigor\u00edt\u00e1sra vagy lehet-e esetleg visszal\u00e9pni a megtett int\u00e9zked\u00e9sekb\u0151l, \u00e9s cs\u00fct\u00f6rt\u00f6k\u00f6nk\u00e9nt ad majd t\u00e1j\u00e9koztat\u00e1st - mondta a t\u00e1rcavezet\u0151.\nK\u00f6z\u00f6lte: az \u00f6nkorm\u00e1nyzatok e h\u00e9t szombatj\u00e1ra \u00e9s vas\u00e1rnapj\u00e1ra ism\u00e9t megkapj\u00e1k azt a jogi lehet\u0151s\u00e9get, hogy saj\u00e1t maguk szab\u00e1lyozz\u00e1k a k\u00f6zter\u00fclet-haszn\u00e1lat rendj\u00e9t, \u00e9s k\u00e9rik is \u0151ket az indokolt korl\u00e1toz\u00e1sok elrendel\u00e9s\u00e9re. A h\u00fasv\u00e9ti \u00fcnnepek alatti pozit\u00edv tapasztalatok\u00e9rt k\u00f6sz\u00f6netet mondott a helyhat\u00f3s\u00e1goknak, jelezte, a d\u00f6nt\u00e9seikkel siker\u00fclt megakad\u00e1lyozni, hogy nagy t\u00f6megek jelenjenek meg egy helyen.\nGuly\u00e1s Gergely kiemelte: eddig 500 milli\u00e1rd forintot k\u00f6lt\u00f6ttek beszerz\u00e9sekre \u00e9s v\u00e9dekez\u00e9sre a j\u00e1rv\u00e1ny miatt. A beszerzett v\u00e9d\u0151eszk\u00f6z\u00f6kr\u0151l akkor lehet sz\u00e1mot adni, ha meg\u00e9rkeztek Magyarorsz\u00e1gra. Azokon a piacokon, ahol ezek megvehet\u0151k, farkast\u00f6rv\u00e9nyek uralkodnak, \u00edgy az a biztos, ami meg\u00e9rkezik - tette hozz\u00e1.\nKit\u00e9rt r\u00e1: a K\u00fclgazdas\u00e1gi \u00e9s K\u00fcl\u00fcgyminiszt\u00e9rium munkat\u00e1rsai napi rendszeress\u00e9ggel adnak t\u00e1j\u00e9koztat\u00e1st, \u00e9s azt kell l\u00e1tni, hogy ha szerz\u0151d\u00e9st is k\u00f6t\u00f6ttek vagy ak\u00e1r el\u0151leget fizettek, m\u00e9g az sem biztos\u00edt\u00e9k arra, hogy meg\u00e9rkeznek a sz\u00e1ll\u00edtm\u00e1nyok, de mindent megtesznek, hogy a sz\u00fcks\u00e9ges eszk\u00f6z\u00f6k rendelkez\u00e9sre \u00e1lljanak.\n\nA t\u00e1rcavezet\u0151 hangs\u00falyozta: a c\u00e9l az eg\u00e9szs\u00e9g\u00fcgyi rendszert alkalmass\u00e1 tenni a t\u00f6meges megbeteged\u00e9sek eset\u00e9re is, ennek \u00e9rdek\u00e9ben hat\u00e1rozt\u00e1k meg betegek ell\u00e1t\u00e1s\u00e1hoz sz\u00fcks\u00e9ges \u00e1gysz\u00e1mot is.\nA sajt\u00f3t\u00e1j\u00e9koztat\u00f3n a miniszter k\u00f6z\u00f6lte azt a korm\u00e1nyd\u00f6nt\u00e9st is, amely szerint a koronav\u00edrus-j\u00e1rv\u00e1ny miatt csak \u00edr\u00e1sbeli \u00e9retts\u00e9gi vizsg\u00e1kat szerveznek m\u00e1jus 4-t\u0151l.\nKifejtette: kiz\u00e1r\u00f3lag azoknak lesz lehet\u0151s\u00e9g\u00fck \u00e9retts\u00e9git tenni, akiknek a tov\u00e1bbtanul\u00e1s miatt erre sz\u00fcks\u00e9g\u00fck van, ez mintegy 83 ezer di\u00e1kot \u00e9rint. A mostani vizsgaid\u0151szakban el\u0151rehozott vizsg\u00e1kra nem lesz m\u00f3d.\nA vizsg\u00e1kat v\u00e1rhat\u00f3an mintegy k\u00e9t h\u00e9t alatt bonyol\u00edtj\u00e1k le.\nAz \u00edr\u00e1sbeli vizsg\u00e1kat \u00fagy kell megszervezni, hogy egy teremben t\u00edzn\u00e9l t\u00f6bb di\u00e1k nem tart\u00f3zkodhat majd, \u00e9s a m\u00e1sf\u00e9l m\u00e9teres t\u00e1vols\u00e1got is be kell tartani - ismertette Guly\u00e1s Gergely.\nHozz\u00e1tette: sz\u00f3beli csak azon t\u00e1rgyakn\u00e1l lehet, ahol nincs lehet\u0151s\u00e9g \u00edr\u00e1sbelit tartani, ez 3178 di\u00e1kot \u00e9rint.\nJelezte: senkinek sem k\u00f6telez\u0151 \u00e9retts\u00e9git tenni, ha valaki \u00fagy d\u00f6nt, most nem vizsg\u00e1zik, erre \u0151sszel lehet\u0151s\u00e9ge lesz. Ebben az esetben a j\u00f6v\u0151 \u00e9vi felv\u00e9teli elj\u00e1r\u00e1sba tud bekapcsol\u00f3dni - mondta.\nMegjegyezte: ha nem tartan\u00e1k meg az \u00e9retts\u00e9git, az a felv\u00e9teli elj\u00e1r\u00e1sban a fels\u0151fok\u00fa int\u00e9zm\u00e9nyekbe val\u00f3 jelentkez\u00e9s sor\u00e1n olyan k\u00e1oszt eredm\u00e9nyezne, ami nem megengedhet\u0151.\nAz OKJ-s k\u00e9pz\u00e9sekn\u00e9l a szakmai vizsg\u00e1k lebonyol\u00edt\u00e1s\u00e1t az Innov\u00e1ci\u00f3s \u00e9s Technol\u00f3giai Miniszt\u00e9rium szint\u00e9n biztos\u00edtani fogja, itt is els\u0151sorban \u00edr\u00e1sbeliket szerveznek majd - k\u00f6z\u00f6lte.\nGuly\u00e1s Gergely sz\u00e1mos gazdas\u00e1gi d\u00f6nt\u00e9st is ismertetett.\n\u00cdgy p\u00e9ld\u00e1ul azt, hogy a besz\u00e1mol\u00f3k\u00e9sz\u00edt\u00e9si \u00e9s -k\u00f6zz\u00e9t\u00e9teli, valamint az ad\u00f3bevall\u00e1si k\u00f6telezetts\u00e9geket szeptember 30-ig elhalasztj\u00e1k.\nA korm\u00e1ny m\u00e1sik d\u00f6nt\u00e9se \u00e9rtelm\u00e9ben az online kassz\u00e1t haszn\u00e1l\u00f3 keresked\u0151k 2021. janu\u00e1r 1-j\u00e9t\u0151l k\u00f6telesek biztos\u00edtani az elektronikus fizet\u00e9s lehet\u0151s\u00e9g\u00e9t a k\u00e9szp\u00e9nzforgalom visszaszor\u00edt\u00e1sa \u00e9rdek\u00e9ben. A k\u00e9szp\u00e9nzfizet\u00e9st ugyanakkor sehol nem korl\u00e1tozz\u00e1k.\nGuly\u00e1s Gergely azt is elmondta, hogy 2020. j\u00fanius 30-ig a SZ\u00c9P-k\u00e1rty\u00e1ra utalt b\u00e9ren k\u00edv\u00fcli juttat\u00e1sokra nem kell szoci\u00e1lis hozz\u00e1j\u00e1rul\u00e1si ad\u00f3t (szocho) fizetni.\nAz \u00e9vente adhat\u00f3 rekre\u00e1ci\u00f3s juttat\u00e1sok \u00f6sszege megemelkedik 2020-ra: a k\u00f6zszf\u00e9r\u00e1ban 200 ezerr\u0151l 400 ezer forintra, a versenyszf\u00e9r\u00e1ban 450 ezerr\u0151l 800 ezer forintra - t\u00e1j\u00e9koztatott.\nHozz\u00e1tette, a SZ\u00c9P-k\u00e1rtya egyes alsz\u00e1ml\u00e1ira felt\u00f6lthet\u0151 keret\u00f6sszegek is n\u0151nek: sz\u00e1ll\u00e1shelyre 225 ezer forint helyett 400 ezer, vend\u00e9gl\u00e1t\u00e1sra 150 ezer helyett 265 ezer forint, szabadid\u0151s szolg\u00e1ltat\u00e1sokra pedig 75 ezer helyett 135 ezer forint t\u00f6lthet\u0151 fel.\nRendk\u00edv\u00fcl fontosnak nevezte, hogy a v\u00e1ls\u00e1g elm\u00falt\u00e1val min\u00e9l t\u00f6bben r\u00e9szt vegyenek a hazai turizmus \u00e9l\u00e9nk\u00edt\u00e9s\u00e9ben, \u00e9s a korm\u00e1ny rem\u00e9nyei szerint ezekkel az int\u00e9zked\u00e9sekkel a belf\u00f6ldi turizmus, amennyire lehets\u00e9ges, p\u00f3tolhatja az elmarad\u00f3 k\u00fclf\u00f6ldi turist\u00e1k okozta bev\u00e9telkies\u00e9st.\nEml\u00e9keztetett arra is, hogy 2020. december 31-ig a sz\u00e1ll\u00e1sad\u00f3knak nem kell beszedni\u00fck az idegenforgalmi ad\u00f3t, de jelezte, hogy az \u00e1llam ett\u0151l f\u00fcggetlen\u00fcl biztos\u00edtja az eddig adott kieg\u00e9sz\u00edt\u00e9st.\nAz \u00e1f\u00e1val kapcsolatos k\u00f6nny\u00edt\u00e9sek k\u00f6z\u00e9 sorolta a t\u00e1rcavezet\u0151, hogy az \u00fagynevezett rozsda\u00f6vezetekben \u00e9p\u00fcl\u0151 \u00faj lak\u00e1sok \u00e9rt\u00e9kes\u00edt\u00e9s\u00e9re \u00e9s b\u00e9rbead\u00e1s\u00e1ra 27 sz\u00e1zal\u00e9kos helyett 5 sz\u00e1zal\u00e9kos \u00e1fakulcs lesz alkalmazand\u00f3.\nAz ad\u00f3igazgat\u00e1sban az ad\u00f3z\u00f3 megb\u00edzhat\u00f3 min\u0151s\u00edt\u00e9s\u00e9t nem lehet megsz\u00fcntetni, ha a vesz\u00e9lyhelyzet alatt s\u00e9rtette meg ad\u00f3fizet\u00e9si k\u00f6telezetts\u00e9g\u00e9t - mondta a miniszter.\nHozz\u00e1tette tov\u00e1bb\u00e1: a korm\u00e1ny arr\u00f3l is hat\u00e1rozott - az eg\u00e9szs\u00e9g\u00fcgyi ell\u00e1t\u00e1s biztos\u00edt\u00e1sa \u00e9rdek\u00e9ben -, hogy a munk\u00e1ltat\u00f3k m\u00e1just\u00f3l eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9kot fizetnek a fizet\u00e9s n\u00e9lk\u00fcli szabads\u00e1gon l\u00e9v\u0151 munkav\u00e1llal\u00f3ik ut\u00e1n.\nA kabinet meger\u0151s\u00edtette tov\u00e1bb\u00e1 azt a sz\u00e1nd\u00e9k\u00e1t, amely szerint j\u00falius 1-j\u00e9t\u0151l a szocho m\u00e9rt\u00e9ke 17,5 sz\u00e1zal\u00e9kr\u00f3l 15,5 sz\u00e1zal\u00e9kra cs\u00f6kken, amivel mintegy 160 milli\u00e1rd forint marad a v\u00e1llalkoz\u00e1sokn\u00e1l.\nMindez nehez\u00edti a t\u00e1rc\u00e1k m\u0171k\u00f6d\u00e9s\u00e9t, de a mindennapi b\u00e9rkifizet\u00e9st nem vesz\u00e9lyezteti - jegyezte meg.\nK\u00f6z\u00f6lte: a v\u00e9dekez\u00e9s k\u00f6z\u00f6s feladat, \u00e9s nem j\u00f3, ha \u00e1lland\u00f3an felel\u0151ss\u00e9gkeres\u00e9s zajlik ahelyett, hogy a v\u00e9dekez\u00e9sre \u00f6sszpontos\u00edtan\u00e1nak. A f\u0151v\u00e1rosi fenntart\u00e1s\u00fa id\u0151sotthonokkal kapcsolatban ugyanakkor a f\u0151v\u00e1ros felel\u0151ss\u00e9ge nem tehet\u0151 z\u00e1r\u00f3jelbe - mondta.\nFelid\u00e9zte: a m\u00falt heti korm\u00e1ny\u00fcl\u00e9s ut\u00e1n - amelyen Kar\u00e1csony Gergely f\u0151polg\u00e1rmester is r\u00e9szt vett - Orb\u00e1n Viktor minisztereln\u00f6k arra utas\u00edtotta a Bel\u00fcgyminiszt\u00e9riumot, hogy 500 tesztet biztos\u00edtson a f\u0151v\u00e1rosi id\u0151sotthonok vizsg\u00e1lat\u00e1hoz. Hozz\u00e1tette: a c\u00e9l p\u00e1rtpolitikai hovatartoz\u00e1st f\u00e9lret\u00e9ve a partners\u00e9g keres\u00e9se az \u00f6nkorm\u00e1nyzatokkal, \u00e9s b\u00edzik a norm\u00e1lis viszony fenntart\u00e1s\u00e1ban a f\u0151polg\u00e1rmesterrel is.\nArr\u00f3l, hogy a f\u0151polg\u00e1rmester egy t\u00edzes sk\u00e1l\u00e1n kettesre \u00e9rt\u00e9kelte a f\u0151v\u00e1ros \u00e9s a korm\u00e1ny egy\u00fcttm\u0171k\u00f6d\u00e9s\u00e9t, azt mondta: az a szem\u00e9lyes kudarca minden \u00f6nkorm\u00e1nyzati \u00e9s \u00e1llami vezet\u0151nek, ha a saj\u00e1t egy\u00fcttm\u0171k\u00f6d\u00e9s\u00e9t egy ilyen helyzetben buk\u00e1s k\u00f6zelinek \u00edt\u00e9li. A korm\u00e1nynak nincs oka ilyen oszt\u00e1lyzatot adni saj\u00e1t mag\u00e1nak, rem\u00e9li, a f\u0151v\u00e1ros is tud jav\u00edtani ezen a kettesen. Meger\u0151s\u00edtette: a mostani v\u00e9szhelyzetben a p\u00e1rtpolitikai hovatartoz\u00e1s n\u00e9lk\u00fcli partners\u00e9get kell keresni.\nArra a felvet\u00e9sre, hogy Kar\u00e1csony Gergely szerint m\u00e1jus k\u00f6zep\u00e9n el lehet gondolkodni a szigor\u00edt\u00e1sok enyh\u00edt\u00e9s\u00e9n, azt mondta: mindent tal\u00e1lgat\u00e1snak tekint, \u00f6r\u00fclne, ha a lehet\u0151 leghamarabb laz\u00edtani lehetne az int\u00e9zked\u00e9seken, de ezt ma felel\u0151sen megmondani nem lehet.\nA koronav\u00edrus-j\u00e1rv\u00e1ny v\u00e1rhat\u00f3 tet\u0151z\u00e9s\u00e9t firtat\u00f3 k\u00e9rd\u00e9sre Guly\u00e1s Gergely azt v\u00e1laszolta: a j\u00e1rv\u00e1nyhelyzet \u00e9s a v\u00e9dekez\u00e9s m\u00e9g val\u00f3sz\u00edn\u0171leg h\u00f3napokig tart, \u00e9s k\u00f6nnyen lehet, hogy a megbeteged\u00e9sek sz\u00e1ma a cs\u00f6kken\u00e9s ut\u00e1n \u00fajra \u00e9s \u00fajra n\u00f6vekedni fog. Mostanra siker\u00fclt a fert\u0151z\u00e9sek terjed\u00e9s\u00e9t lass\u00edtani, \u00edgy viszont a cs\u00facspont is k\u00e9s\u0151bb lesz, de \"tal\u00e1n valamivel k\u00f6zelebb ker\u00fclt\u00fcnk ahhoz, hogy kor\u00e1bban legyen a tet\u0151z\u00e9s\" - mondta, megjegyezve: az orsz\u00e1g k\u00f6zel j\u00e1r ahhoz, hogy a fert\u0151z\u00e9ssz\u00e1m egy al\u00e1 ker\u00fclj\u00f6n.\nSajnos azonban pillanatnyilag m\u00e9g nem tartunk ott, hogy visszat\u00e9rjenek a \"norm\u00e1lis mindennapok\" - fogalmazott.\nMegjegyezte: k\u00f6sz\u00f6net illet mindenkit, aki az eg\u00e9szs\u00e9g\u00fcgyi ell\u00e1t\u00e1sban \u00e9s a rendfenntart\u00e1sban v\u00e1llal szerepet, hozz\u00e1j\u00e1rulva ezzel az orsz\u00e1g m\u0171k\u00f6d\u00e9s\u00e9nek fenntart\u00e1s\u00e1hoz.\n\nEgy m\u00e1sik felvet\u00e9sre \u00fagy fogalmazott: ha Kar\u00e1csony Gergely elolvassa p\u00e1rtt\u00e1rsainak \u00e9s sz\u00f6vets\u00e9geseinek nyilatkozatait, l\u00e1thatja, hogy azokhoz k\u00e9pest a korm\u00e1nyoldal fogalmaz\u00e1si st\u00edlusa visszafogott, m\u00e9rs\u00e9kelt \u00e9s \u00fari az \u0151 tev\u00e9kenys\u00e9g\u00e9vel \u00e9s a Pesti \u00fati id\u0151sotthonban t\u00f6rt\u00e9ntekkel kapcsolatban.\nArra a k\u00e9rd\u00e9sre, miszerint terveznek-e szigor\u00edt\u00e1sokat, hogy a Pesti \u00fati id\u0151sotthonhoz hasonl\u00f3 g\u00f3cpont ne alakuljon ki egy j\u00e1rv\u00e1ny okozta vesz\u00e9lyhelyzetben, azt k\u00f6z\u00f6lte: szeretn\u00e9nek szigor\u00edtani, ha kell a protokollokon is, de a fenntart\u00f3i felel\u0151ss\u00e9g sem most, sem a j\u00f6v\u0151ben nem lesz megker\u00fclhet\u0151.\nSzentkir\u00e1lyi Alexandra korm\u00e1nysz\u00f3viv\u0151 azt k\u00f6z\u00f6lte: relev\u00e1nsak a k\u00fclf\u00f6ldi p\u00e9ld\u00e1k, \u00e9s folyamatosan figyelik az ausztriai helyzetet. Ott m\u00e1r a korl\u00e1toz\u00e1sok enyh\u00edt\u00e9s\u00e9r\u0151l besz\u00e9lnek, de mi m\u00e9g nem tartunk itt - jelentette ki.\nGuly\u00e1s Gergely az iskol\u00e1k \u00fajranyit\u00e1s\u00e1nak lehet\u0151s\u00e9g\u00e9r\u0151l azt k\u00f6z\u00f6lte: a korm\u00e1ny \u00fagy d\u00f6nt\u00f6tt, hogy a m\u00e1rcius k\u00f6zep\u00e9n bevezetett korl\u00e1toz\u00e1sokat fenntartj\u00e1k, hetente vizsg\u00e1lj\u00e1k az \u00fajranyit\u00e1s lehet\u0151s\u00e9g\u00e9t, de egyel\u0151re nincs itt ennek az ideje.\nA tesztel\u00e9ssel kapcsolatban megjegyezte: a WHO javaslatait tartj\u00e1k szem el\u0151tt, a legbiztosabb a tesztel\u00e9s \u00e9s a karant\u00e9nszab\u00e1lyok alkalmaz\u00e1sa egy\u00fctt.\nA l\u00e9legeztet\u0151g\u00e9pek k\u00e9rd\u00e9s\u00e9t illet\u0151en a miniszter kifejtette: a legpesszimist\u00e1bb forgat\u00f3k\u00f6nyv szerint 8000-8500 g\u00e9pre lehet sz\u00fcks\u00e9g egyidej\u0171leg, \u00e9s jelenleg 2500 g\u00e9p van Magyarorsz\u00e1gon. Ez\u00e9rt mindent megtesznek a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1\u00e9rt, ebben j\u00f3l \u00e1llnak, de emellett igyekeznek t\u00f6bb l\u00e9legeztet\u0151g\u00e9pet beszerezni, 15 ezer felett van a megrendelt k\u00e9sz\u00fcl\u00e9kek sz\u00e1ma. Azonban a jelenlegi piaci helyzetben nincs garancia, hogy ezek meg is \u00e9rkeznek. A 2500 rendelkez\u00e9sre \u00e1ll\u00f3 g\u00e9p nagy r\u00e9sze viszont m\u00e9g szabad - tette hozz\u00e1.\nKit\u00e9rt arra is, sz\u00e1molnak az egyh\u00e1zi int\u00e9zm\u00e9nyek bevon\u00e1s\u00e1val a v\u00e9dekez\u00e9sbe, ezek is r\u00e9szei a k\u00f6zponti eg\u00e9szs\u00e9g\u00fcgyi v\u00e9dekez\u00e9si tervnek.\nArra a felvet\u00e9sre, hogy K\u00e1sler Mikl\u00f3s, az emberi er\u0151forr\u00e1sok minisztere k\u00e9t k\u00f3rh\u00e1zigazgat\u00f3t is felmentett a k\u00f6zelm\u00faltban, \u00fagy reag\u00e1lt: a hat\u00e9kony v\u00e9dekez\u00e9s felt\u00e9telei\u00e9rt az operat\u00edv t\u00f6rzs, a sz\u00fcks\u00e9ges felt\u00e9telek biztos\u00edt\u00e1s\u00e1\u00e9rt az Emberi Er\u0151forr\u00e1sok Miniszt\u00e9riuma felel. Egy ilyen vesz\u00e9lyhelyzetben az operat\u00edv t\u00f6rzs utas\u00edt\u00e1sait minden \u00e1llami szervnek, eg\u00e9szs\u00e9g\u00fcgyi szolg\u00e1ltat\u00f3nak be kell tartania. Ha valaki a krit\u00e9riumokat nem teljes\u00edti, a konzekvenci\u00e1kat le kell vonni, s ezek egy ilyen helyzetben szigor\u00fabbak. Cserh\u00e1ti P\u00e9tert - az Orsz\u00e1gos Orvosi Rehabilit\u00e1ci\u00f3s Int\u00e9zet napokban felmentett f\u0151igazgat\u00f3j\u00e1t - ismeri, orvosi munk\u00e1j\u00e1r\u00f3l \u00e9s emberi hozz\u00e1\u00e1ll\u00e1s\u00e1r\u00f3l a lehet\u0151 legjobb v\u00e9lem\u00e9nnyel van, de a konkr\u00e9t \u00e1ll\u00edt\u00e1s az volt, hogy a felk\u00e9sz\u00fcl\u00e9sben az elv\u00e1rtakat az \u00e9rintett int\u00e9zm\u00e9nyek nem teljes\u00edtett\u00e9k, Sz\u00e9kesfeh\u00e9rv\u00e1ron pedig az adatszolg\u00e1ltat\u00e1s napokkal k\u00e9s\u0151bb t\u00f6rt\u00e9nt meg - jegyezte meg. Ugyanakkor nem c\u00e9l a mostani helyzetben, hogy komoly v\u00e1ltoz\u00e1sok legyenek a k\u00f3rh\u00e1zak vezet\u00e9s\u00e9ben - f\u0171zte hozz\u00e1.\nGuly\u00e1s Gergely jelezte, nem politikusok, hanem szakemberek hat\u00e1rozt\u00e1k meg, h\u00e1ny k\u00f3rh\u00e1zi \u00e1gyra lehet sz\u00fcks\u00e9g egy ilyen j\u00e1rv\u00e1ny terjed\u00e9se eset\u00e9n. Megjegyezte: ez jelenthet kellemetlens\u00e9get az ell\u00e1t\u00e1sban, de \u00e1ltal\u00e1noss\u00e1gban a magyar k\u00f3rh\u00e1zi \u00e1gyak kihaszn\u00e1lts\u00e1ga 67-68 sz\u00e1zal\u00e9kos.\nKit\u00e9rt arra is, hogy a fert\u0151z\u00f6tt eg\u00e9szs\u00e9g\u00fcgyi dolgoz\u00f3k sz\u00e1ma 150-200 k\u00f6z\u00f6tt van, ar\u00e1nyosan n\u0151tt a fert\u0151z\u00f6ttek\u00e9vel, \u00e9s valamivel jobb, mint a nemzetk\u00f6zi adatok.\nJelezte azt is, hogy a k\u00f3rh\u00e1zak teljes\u00edtm\u00e9nyfinansz\u00edroz\u00e1s\u00e1r\u00f3l b\u00e1zisfinansz\u00edroz\u00e1sra kell majd \u00e1t\u00e1llni, mivel a kezel\u00e9s- \u00e9s m\u0171t\u00e9tsz\u00e1m cs\u00f6kkent. Az pedig tov\u00e1bbi plusz k\u00f6lts\u00e9g lesz majd, hogy a j\u00e1rv\u00e1nyhelyzet ut\u00e1n a most elmarad\u00f3 m\u0171t\u00e9tek miatt r\u00f6videbb id\u0151 alatt kell majd t\u00f6bb beavatkoz\u00e1st v\u00e9grehajtani - jegyezte meg.\nA t\u00e1rcavezet\u0151 azt is elmondta: nem sz\u0171nik meg a Hungary Helps program, de az idei forr\u00e1sai l\u00e9nyegesen sz\u0171kebbek lesznek. Ugyanakkor sikeres programr\u00f3l van sz\u00f3, amelyet hossz\u00fa t\u00e1von szeretn\u00e9nek fenntartani - k\u00f6z\u00f6lte.\nGuly\u00e1s Gergely arr\u00f3l is besz\u00e9lt, hogy \u00fajabb \u00e9s \u00fajabb gazdas\u00e1gi akci\u00f3terveket hirdetnek, a korm\u00e1ny heti rendszeress\u00e9ggel vizsg\u00e1lja az adatokb\u00f3l, milyen folyamatok indultak be a gazdas\u00e1gban. A jelenlegi helyzet hetente 200 milli\u00e1rd forintos GDP-vesztes\u00e9get jelent, a vesztes\u00e9g \u00f3ri\u00e1si, egy b\u0151 h\u00f3nap alatt 2 sz\u00e1zal\u00e9kpontos a GDP-visszaes\u00e9s - k\u00f6z\u00f6lte.\nA b\u00e9rt\u00e1mogat\u00e1sban r\u00e9szes\u00edthet\u0151 c\u00e9gek k\u00f6r\u00e9r\u0151l elmondta: folyamatos a gazdas\u00e1gi \u00e9rdekk\u00e9pviseletekkel a konzult\u00e1ci\u00f3, ahol a k\u00f6lts\u00e9gvet\u00e9s teherb\u00edr\u00f3k\u00e9pess\u00e9ge megengedi, ott megfogadj\u00e1k a gazdas\u00e1gi szerepl\u0151k javaslatait. K\u00fcl\u00f6n\u00f6sen akkor, ha ezek a munkahelyek meg\u0151rz\u00e9s\u00e9t vagy \u00fajak l\u00e9tes\u00edt\u00e9s\u00e9t szolg\u00e1lj\u00e1k. Ennek jegy\u00e9ben fogadt\u00e1k meg azt a javaslatot is, hogy j\u00e1ruljanak hozz\u00e1 a cs\u00f6kkentett munkaid\u0151ben dolgoz\u00f3k munkab\u00e9r\u00e9nek kifizet\u00e9s\u00e9hez.\nA b\u00e9rkieg\u00e9sz\u00edt\u00e9s havi 60-70 milli\u00e1rd forintos k\u00f6lts\u00e9get jelent - mondta el Guly\u00e1s Gergely, hozz\u00e1t\u00e9ve: ami az egyik oldalon kiad\u00e1s, a m\u00e1sik oldalon meg\u0151rz\u00f6tt munkahely \u00e9s nyeres\u00e9g a gazdas\u00e1gnak.\nSzentkir\u00e1lyi Alexandra korm\u00e1nysz\u00f3viv\u0151 kit\u00e9rt arra, hogy szerda este jelent meg az a korm\u00e1nyrendelet, amely tartalmazza: a taxisok is r\u00e9szt vehetnek a lakoss\u00e1g ell\u00e1t\u00e1s\u00e1ban az \u00e9lelmiszer-, \u00e9tel-, illetve egy\u00e9b m\u00e1s sz\u00e1ll\u00edt\u00e1sokat is bele\u00e9rtve. Ehhez nem kell k\u00fcl\u00f6n enged\u00e9lyt kiv\u00e1ltaniuk, illetve ad\u00f3kedvezm\u00e9ny kapcsol\u00f3dik hozz\u00e1 - ismertette.\u00a0\u00a0\nGuly\u00e1s Gergely egy m\u00e1sik k\u00e9rd\u00e9sre azt is k\u00f6z\u00f6lte, vizsg\u00e1lj\u00e1k a j\u00e1rul\u00e9kmentess\u00e9g \u00fajabb \u00e1gazatokra kiterjeszt\u00e9s\u00e9nek lehet\u0151s\u00e9g\u00e9t.\nAzt is mondta ugyanakkor, hogy olyan int\u00e9zked\u00e9seket nem t\u00e1mogatnak, amelyek egy seg\u00e9lyez\u00e9si rendszert ind\u00edtan\u00e1nak be, ezt az utat a Gyurcs\u00e1ny- \u00e9s a Bajnai-korm\u00e1ny v\u00e1lasztotta.\nA bev\u00e1ndorl\u00e1ssal kapcsolatos k\u00e9rd\u00e9sre arr\u00f3l besz\u00e9lt, nincs garancia arra, hogy a j\u00e1rv\u00e1nyvesz\u00e9ly elm\u00falt\u00e1val nem \u00e1ll el\u0151 olyan helyzet, mint a 2015-\u00f6s migr\u00e1nsv\u00e1ls\u00e1gkor, ez\u00e9rt a k\u00fcls\u0151 hat\u00e1rok v\u00e9delm\u00e9nek meger\u0151s\u00edt\u00e9s\u00e9re nagy sz\u00fcks\u00e9g van.\nA miniszter azt is mondta, hogy a ma a nyugat-eur\u00f3pai sajt\u00f3ban Magyarorsz\u00e1gr\u00f3l megjelen\u0151 tartalmak jelent\u0151s r\u00e9szben belpolitikai csatorn\u00e1kon kereszt\u00fcl, ellenz\u00e9ki interpret\u00e1ci\u00f3ban jutnak el oda.\nGuly\u00e1s Gergely a t\u00e1j\u00e9koztat\u00f3n a korm\u00e1ny nev\u00e9ben r\u00e9szv\u00e9t\u00e9t fejezte ki Fekete Gy\u00f6rgy bels\u0151\u00e9p\u00edt\u00e9sz, iparm\u0171v\u00e9sz, a nemzet m\u0171v\u00e9sze, a Magyar M\u0171v\u00e9szeti Akad\u00e9mia tiszteletbeli eln\u00f6ke hal\u00e1la miatt. Azt mondta, az \u0151 k\u00f6z\u00e9leti, kultur\u00e1lis tev\u00e9kenys\u00e9ge m\u00e1r \u00e9let\u00e9ben sok elismer\u00e9st v\u00e1ltott ki. Hozz\u00e1tette: Fekete Gy\u00f6rgy\u00f6t a korm\u00e1ny saj\u00e1t halottj\u00e1nak tekinti.\n\n\nMTI 2020. \u00e1prilis 16.\n\n"}]