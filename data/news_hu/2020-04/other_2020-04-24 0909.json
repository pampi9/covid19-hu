[{"date": "2020-04-24 09:09", "url": "https://koronavirus.gov.hu/cikkek/emelkedett-fertozottek-szama-vilagban-az-europai-halottak-felet-idosotthonokban-regisztraltak", "h1": "Emelkedett a fert\u0151z\u00f6ttek sz\u00e1ma a vil\u00e1gban, az eur\u00f3pai halottak fel\u00e9t id\u0151sotthonokban regisztr\u00e1lt\u00e1k", "body": "\nVil\u00e1gszerte 2 708 470-en fert\u0151z\u0151dtek meg a Covid-19 j\u00e1rv\u00e1nyban, a hal\u00e1lesetek sz\u00e1ma 190 858, a gy\u00f3gyultak\u00e9 pedig 738 486 a baltimore-i Johns Hopkins egyetem p\u00e9ntek reggeli \u00f6sszes\u00edt\u00e9se szerint.\n\n\nAz \u00faj t\u00edpus\u00fa koronav\u00edrus-j\u00e1rv\u00e1ny eur\u00f3pai hal\u00e1los \u00e1ldozatainak k\u00f6r\u00fclbel\u00fcl a fel\u00e9t id\u0151sotthonokban regisztr\u00e1lt\u00e1k - k\u00f6z\u00f6lte az Eg\u00e9szs\u00e9g\u00fcgyi Vil\u00e1gszervezet (WHO) region\u00e1lis igazgat\u00f3ja. Hans Kluge r\u00e1mutatott: noha egyes eur\u00f3pai orsz\u00e1gokban stabiliz\u00e1l\u00f3dni vagy enyh\u00fclni l\u00e1tszik a helyzet, a vil\u00e1gj\u00e1rv\u00e1nynak m\u00e9g messze nincs v\u00e9ge. A m\u00falt h\u00e9ten jelent\u0151sen n\u0151ttek a sz\u00e1mok a kontinens keleti fel\u00e9n is, p\u00e9ld\u00e1ul Oroszorsz\u00e1gban, Ukrajn\u00e1ban \u00e9s T\u00f6r\u00f6korsz\u00e1gban - tette hozz\u00e1.\nA legt\u00f6bb hal\u00e1los \u00e1ldozata a SARS-CoV-2 v\u00edrus okozta Covid-19 megbeteged\u00e9snek az Egyes\u00fclt \u00c1llamokban van, ahol 869 170 volt az igazolt fert\u0151z\u00f6ttek sz\u00e1ma, 49 954 a halottak\u00e9. Egy nap alatt 3100-an haltak meg. Az orsz\u00e1gban 80 203-an gy\u00f3gyultak fel a k\u00f3rb\u00f3l. Donald Trump eln\u00f6k szerint hamarosan meglesz az \u00faj t\u00edpus\u00fa koronav\u00edrus elleni olt\u00f3anyag, Mike Pence aleln\u00f6k pedig a ny\u00e1r v\u00e9g\u00e9re j\u00f3solta a j\u00e1rv\u00e1ny v\u00e9g\u00e9t.\nOlaszorsz\u00e1gban jelent\u0151sen cs\u00f6kkent az \u00faj koronav\u00edrussal igazoltan fert\u0151z\u00f6ttek sz\u00e1ma egy nap alatt, a halottak\u00e9 464-gyel n\u0151tt, \u00e9s 25 549-re emelkedett. Az akt\u00edv fert\u0151z\u00f6ttek sz\u00e1ma egy nap alatt 851-gyel m\u00e9rs\u00e9kl\u0151d\u00f6tt. A halottak sz\u00e1ma emelkedett az egy nappal kor\u00e1bbi 437-hez k\u00e9pest. A j\u00e1rv\u00e1nyg\u00f6rbe lefel\u00e9 \u00edvel\u00e9se ellen\u00e9re az elhunytak napi sz\u00e1ma tov\u00e1bbra is ingadoz\u00f3, \u00e9s hetek \u00f3ta nem s\u00fcllyed n\u00e9gysz\u00e1z al\u00e1. Az akt\u00edv fert\u0151z\u00f6ttek sz\u00e1m\u00e1nak 851 f\u0151s cs\u00f6kken\u00e9se az eddigi legkedvez\u0151bb adat. A gy\u00f3gyultak sz\u00e1ma egy nap alatt 3033, ami az eddigi legnagyobb sz\u00e1m. Ezzel a gy\u00f3gyultak sz\u00e1ma meghaladta az 57 ezret. A gy\u00f3gyultakat \u00e9s a halottakat is sz\u00e1molva a diagnosztiz\u00e1lt fert\u0151z\u00f6ttek sz\u00e1ma el\u00e9rte a 189 973-t.\nSpanyolorsz\u00e1gban m\u00e1r t\u00f6bb mint 22 ezer ember hal\u00e1l\u00e1t okozta a j\u00e1rv\u00e1ny, a fert\u0151z\u00f6ttek sz\u00e1ma 213 ezer, a gy\u00f3gyultak\u00e9 89 ezer felett van. N\u00e9gysz\u00e1znegyvenen haltak meg az elm\u00falt 24 \u00f3r\u00e1ban. Az \u00e1ldozatok sz\u00e1ma 435-tel emelkedett szerd\u00e1n, 430-nel kedden, \u00e9s el\u00e9rte a 22 157-et. Cs\u00fct\u00f6rt\u00f6kre 4635 \u00faj fert\u0151z\u00f6ttet igazoltak tesztekkel a szerdai 4211 \u00e9s a keddi 3968 ut\u00e1n. A SARS-CoV-2 v\u00edrust eddig 213 024 esetben mutatt\u00e1k ki.\nFranciaorsz\u00e1gban: egy nap alatt 516-gyel 21 856-ra emelkedett a hal\u00e1los \u00e1ldozatok sz\u00e1ma az el\u0151z\u0151 napi 544 ut\u00e1n. K\u00f3rh\u00e1zban 311-en hunytak el a fert\u0151z\u00e9s k\u00f6vetkezt\u00e9ben az elm\u00falt 24 \u00f3r\u00e1ban a szerdai 336 ut\u00e1n, \u00e9s ezzel 13 547-re emelkedett a k\u00f3rh\u00e1zi halottak sz\u00e1ma. Az id\u0151sotthonokb\u00f3l \u00e9s a szoci\u00e1lis int\u00e9zm\u00e9nyekb\u0151l - ahol a j\u00e1rv\u00e1ny kezdete \u00f3ta 8309-en vesztett\u00e9k \u00e9let\u00fcket - 205 \u00faj hal\u00e1lesetet jelentettek az el\u0151z\u0151 napi 208 ut\u00e1n.\nNagy-Britanni\u00e1ban ism\u00e9t cs\u00f6kkent az \u00faj koronav\u00edrus okozta hal\u00e1loz\u00e1sok napi sz\u00e1ma, de m\u00e9g mindig nem j\u00f6tt el a j\u00e1rv\u00e1ny megf\u00e9kez\u00e9s\u00e9t c\u00e9lz\u00f3 korl\u00e1toz\u00e1sok enyh\u00edt\u00e9s\u00e9nek ideje - k\u00f6z\u00f6lt\u00e9k a hat\u00f3s\u00e1gok. Az eg\u00e9szs\u00e9g\u00fcgyi t\u00e1rca szerint az elm\u00falt 24 \u00f3r\u00e1ban 616 hal\u00e1lesetr\u0151l \u00e9rkezett bejelent\u00e9s. Egy nappal kor\u00e1bban a brit k\u00f3rh\u00e1zak 759, k\u00e9t napja 823 koronav\u00edrus-fert\u0151z\u00f6tt beteg hal\u00e1l\u00e1r\u00f3l sz\u00e1moltak be. Nagy-Britanni\u00e1ban eddig 18 738-an haltak meg a SARS-CoV-2 nev\u0171 v\u00edrus okozta Covid-19 betegs\u00e9gben.\nBelgiumban a hat\u00f3s\u00e1gok bejelent\u00e9se szerint 908 embern\u00e9l mutatt\u00e1k ki a fert\u0151z\u00e9st az elm\u00falt 24 \u00f3r\u00e1ban, ezzel 42 797 fert\u0151z\u00f6ttet tartanak nyilv\u00e1n. Az \u00faj fert\u0151z\u00f6ttekr\u0151l sz\u00f3l\u00f3 napi jelent\u00e9sek az elm\u00falt h\u00e1rom napban ezer alatti \u00faj esetr\u0151l sz\u00e1moltak be, azt megel\u0151z\u0151en ezer k\u00f6r\u00fcli volt az esetek sz\u00e1ma, alig egy hete pedig m\u00e9g napi 1500 k\u00f6r\u00fcli volt ez a mutat\u00f3.\nSv\u00e9dorsz\u00e1gban k\u00e9tezer f\u00f6l\u00e9 (2021) emelkedett cs\u00fct\u00f6rt\u00f6k\u00f6n a Covid-19 betegs\u00e9gben elhunytak sz\u00e1ma. A f\u0151v\u00e1rosban, Stockholmban 1128 hal\u00e1lesetet jegyeztek fel. Orsz\u00e1gosan eddig 16 755 koronav\u00edrussal fert\u0151z\u00f6ttet azonos\u00edtottak a sv\u00e9d eg\u00e9szs\u00e9g\u00fcgyi hat\u00f3s\u00e1gok adatai szerint.\nHorv\u00e1torsz\u00e1gban a legfrissebb adatok szerint egy nap alatt 31-gyel, 1981-re n\u0151tt a regisztr\u00e1lt fert\u0151z\u00f6ttek sz\u00e1ma, 50 hal\u00e1los \u00e1ldozata van a j\u00e1rv\u00e1nynak, az elm\u00falt 24 \u00f3r\u00e1ban ketten haltak meg a Covid-19 betegs\u00e9gben. Az els\u0151 fert\u0151z\u00e9s megjelen\u00e9se \u00f3ta 883 beteget nyilv\u00e1n\u00edtottak gy\u00f3gyultnak. Jelenleg 19 beteg van s\u00falyos \u00e1llapotban, l\u00e9legeztet\u0151g\u00e9pen.\nA szomsz\u00e9dos Szlov\u00e9ni\u00e1ban keddr\u0151l szerd\u00e1ra 13-mal, 1366-re emelkedett az ismert koronav\u00edrus-fert\u0151z\u00f6ttek sz\u00e1ma. Az elm\u00falt 24 \u00f3r\u00e1ban senki sem hunyt el a Covid-19 betegs\u00e9g k\u00f6vetkezt\u00e9ben, a j\u00e1rv\u00e1ny hal\u00e1los \u00e1ldozatainak sz\u00e1ma tov\u00e1bbra is 79.\nMoszkva m\u00e9g az \u00fat fel\u00e9t sem tette meg a koronav\u00edrus-j\u00e1rv\u00e1ny feletti gy\u0151zelem fel\u00e9 - jelentette ki Szergej Szobjanyin, az orosz f\u0151v\u00e1ros polg\u00e1rmestere. Hangoztatta, noha megfigyelhet\u0151 m\u00e1r pozit\u00edv dinamika, korai m\u00e9g arr\u00f3l besz\u00e9lni, hogy a Covid-19-megbeteged\u00e9sek sz\u00e1ma tet\u0151z\u00f6tt volna. Oroszorsz\u00e1gban egy\u00e9bk\u00e9nt egy nap alatt 4774-gyel 62 773-ra n\u0151tt az igazolt fert\u0151z\u00e9sek sz\u00e1ma. A hal\u00e1loz\u00e1sok sz\u00e1ma 42-vel 555-re, a gy\u00f3gyultak\u00e9 pedig 471-gyel 4891-re n\u0151tt. Moszkv\u00e1ban 33 940 fert\u0151z\u00e9st (ebb\u0151l 1959 \u00faj eset), 288 hal\u00e1lesetet (ebb\u0151l 27 az elm\u00falt nap alatt k\u00f6vetkezett be) \u00e9s 2448 gy\u00f3gyul\u00e1st tartanak sz\u00e1mon.\nT\u00f6r\u00f6korsz\u00e1gban 3116-tal n\u0151tt, \u00e9s \u00edgy - a vil\u00e1gon hetedikk\u00e9nt - a kis-\u00e1zsiai orsz\u00e1gban is \u00e1tl\u00e9pte a sz\u00e1zezret az \u00faj t\u00edpus\u00fa koronav\u00edrussal (SARS-CoV-2) diagnosztiz\u00e1ltak sz\u00e1ma. Az \u00fajonnan regisztr\u00e1lt fert\u0151z\u00f6ttek sz\u00e1ma m\u00e1sodik napja j\u00e1r a 3100-as szint k\u00f6r\u00fcl, el\u0151tte t\u00f6bb mint k\u00e9t h\u00e9tig j\u00f3val magasabban, 4000 k\u00f6r\u00fcl vagy afelett mozgott, egyszer el\u00e9rt 5138-at is. A v\u00edrus okozta j\u00e1rv\u00e1ny hal\u00e1los \u00e1ldozatainak a sz\u00e1ma az ut\u00f3bbi napban 115-tel 2491-re emelkedett. Az elhal\u00e1loz\u00e1sok \u00fcteme az \u00e1prilis 19-ei 127-es \u00e9rt\u00e9k \u00f3ta lass\u00fa cs\u00f6kken\u00e9st mutat, gyakorlatilag azonban stagn\u00e1l, hiszen m\u00e1r \u00e1prilis 14. \u00f3ta a 107 \u00e9s 127 k\u00f6z\u00f6tti s\u00e1vban ingadozik.\n\u00a0\nForr\u00e1s: MTI \n\n"}]