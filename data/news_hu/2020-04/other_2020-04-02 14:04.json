[{"date": "2020-04-02 14:04", "url": "https://koronavirus.gov.hu/cikkek/az-egesz-orszag-teruleten-novekszik-fertozottek-szama", "h1": "Az eg\u00e9sz orsz\u00e1g ter\u00fclet\u00e9n n\u00f6vekszik a fert\u0151z\u00f6ttek sz\u00e1ma", "body": "\nAz eg\u00e9sz orsz\u00e1g ter\u00fclet\u00e9n egy\u00e9rtelm\u0171en n\u00f6vekszik a fert\u0151z\u00f6ttek sz\u00e1ma - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: az elm\u00falt 24 \u00f3r\u00e1ban 585-re emelkedett a regisztr\u00e1lt fert\u0151z\u00f6ttek sz\u00e1ma Magyarorsz\u00e1gon, egy ember meghalt. Az elhunyt sz\u00edv- \u00e9s \u00e9rrendszeri, valamint anyagcsere-betegs\u00e9gben szenvedett. Vele 21-re emelkedett az elhunytak sz\u00e1ma. Hangs\u00falyozta azt is, hogy a gy\u00f3gyultak sz\u00e1ma is n\u00f6vekszik, \u0151k jelenleg 42-en vannak.\nA tisztif\u0151orvos mindenkit\u0151l azt k\u00e9rte, hogy a fert\u0151z\u0151d\u00e9s es\u00e9ly\u00e9t minden lehets\u00e9ges m\u00f3don cs\u00f6kkents\u00e9k: ne tal\u00e1lkozzanak m\u00e1sokkal, ha m\u00e9gis, tarts\u00e1k a m\u00e1sf\u00e9l m\u00e9teres t\u00e1vols\u00e1got, \u00e9s csak akkor hagyj\u00e1k el otthonukat, ha felt\u00e9tlen\u00fcl sz\u00fcks\u00e9ges.\nKiemelte, fontos az otthoni k\u00f6rnyezet tiszt\u00e1n tart\u00e1sa, rendszeres fert\u0151tlen\u00edt\u00e9se is. \u00cdgy \u00e9rdemes t\u00f6bbsz\u00f6r \u00e1tt\u00f6r\u00f6lni a sz\u00e1m\u00edt\u00f3g\u00e9p, laptop, telefon klaviat\u00far\u00e1j\u00e1t, k\u00e9perny\u0151j\u00e9t \u00e9s azokat a fel\u00fcleteket, amelyeket gyakran meg\u00e9rint\u00fcnk, vagyis a villanykapcsol\u00f3kat, foganty\u00fakat, vagy a liftek kilincseit.\nM\u00fcller Cec\u00edlia szerint a munk\u00e1ba j\u00e1r\u00e1sn\u00e1l - ha megoldhat\u00f3 - c\u00e9lszer\u0171 saj\u00e1t aut\u00f3t haszn\u00e1lni, \u00e9s k\u00e9ri, csak eg\u00e9szs\u00e9gesek utazzanak egy\u00fctt az aut\u00f3ban, lehet\u0151s\u00e9g szerint az utas a h\u00e1ts\u00f3 \u00fcl\u00e9sen. Az aut\u00f3ban is \u00e9rdemes fert\u0151tlen\u00edteni a korm\u00e1nyt, a m\u0171szerfalat, a gombokat, a navig\u00e1ci\u00f3hoz haszn\u00e1lt fel\u00fcleteket, a kilincseket. Tov\u00e1bbra is alapvet\u00e9s, hogy ha b\u00e1rhova meg\u00e9rkez\u00fcnk, azonnal kezet kell mosni - emelte ki.\nAnnak, aki t\u00f6megk\u00f6zlekedik, \u00e9rdemes megterveznie az utaz\u00e1st, \u00e9s a j\u00e1rm\u0171veken is tartania kell a t\u00f6bbiekt\u0151l a m\u00e1sf\u00e9l m\u00e9teres t\u00e1vols\u00e1got. A kapaszkod\u00f3kat meg lehet fogni pap\u00edrzsebkend\u0151vel, amelyet lesz\u00e1ll\u00e1s ut\u00e1n a szemetesbe kell dobni - h\u00edvta fel a figyelmet.\nK\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta, hogy a kr\u00f3nikus betegek folyamatban l\u00e9v\u0151 ter\u00e1pi\u00e1j\u00e1r\u00f3l minden esetben a kezel\u0151orvos d\u00f6nt. Jelezte, az int\u00e9zm\u00e9nyek megkapt\u00e1k az eg\u00e9szs\u00e9g\u00fcgyi szakmai koll\u00e9gium tagozatainak \u00e1ll\u00e1sfoglal\u00e1s\u00e1t 62 szakm\u00e1ra vonatkoz\u00f3an, \u00e9s ez alapj\u00e1n az orvos d\u00f6nt a kezel\u00e9sekr\u0151l, a folytat\u00e1sukr\u00f3l. A k\u00f3rh\u00e1zaknak kiadt\u00e1k a koronav\u00edrus-k\u00e9zik\u00f6nyvet, amely t\u00f6bbek k\u00f6z\u00f6tt a kezel\u00e9sre vonatkoz\u00f3an is ad inform\u00e1ci\u00f3t az orvosoknak.\nSzint\u00e9n k\u00e9rd\u00e9sre v\u00e1laszolva M\u00fcller Cec\u00edlia besz\u00e9lt arr\u00f3l is, hogy az egyes emberek genetikai \u00e1llom\u00e1nya befoly\u00e1solja, ki mennyire s\u00e9r\u00fcl\u00e9keny a v\u00edrussal szemben, azonban megjegyezte: \"ez m\u00e9g egy nyitott k\u00e9rd\u00e9s, sok vizsg\u00e1lat zajlik ezen a ter\u00fcleten is\". Ezekb\u0151l a vizsg\u00e1latokb\u00f3l fognak a szakemberek inform\u00e1ci\u00f3hoz jutni arra vonatkoz\u00f3an, hogy egy fert\u0151z\u0151d\u00e9st k\u00f6vet\u0151en kialakul-e v\u00e9detts\u00e9g \u00e9s az milyen tart\u00f3s lesz - tette hozz\u00e1.\nArra a k\u00e9rd\u00e9sre, hogy h\u00e1nyszor kell tesztelni valakit ahhoz, hogy biztos eredm\u00e9ny sz\u00fclessen, M\u00fcller Cec\u00edlia elmondta: a v\u00edrus jelenl\u00e9t\u00e9t kimutat\u00f3 laborvizsg\u00e1latb\u00f3l kett\u0151t v\u00e9geznek. Hozz\u00e1tette: akkor tekinthet\u0151 valaki gy\u00f3gyultnak, ha a klinikai t\u00fcnetek elm\u00faltak \u00e9s h\u00e1romszor egym\u00e1s ut\u00e1n negat\u00edv lett a laborat\u00f3riumi lelete.\nA szakember kit\u00e9rt arra is, hogy asztma \u00e9s az allergia is olyan kr\u00f3nikus megbeteged\u00e9s, amely t\u00f6bbletkock\u00e1zatot rejt mag\u00e1ban ebben az id\u0151szakban.\nA sz\u00e1jmaszkok utcai haszn\u00e1lat\u00e1val kapcsolatban M\u00fcller Cec\u00edlia kifejtette: ha valaki beteg, lehet\u0151leg ne menjen utc\u00e1ra, ha m\u00e9gis, akkor mindenk\u00e9ppen hordjon maszkot. Ha valaki eg\u00e9szs\u00e9ges \u00e9s \u00fagy \u00e9rzi mag\u00e1t biztons\u00e1gban, hogy hordja a maszkot, viselje, de figyeljen a helyes haszn\u00e1lat\u00e1ra. A maszkot ne tapogassuk, ne ny\u00faljunk al\u00e1, mert ez is fert\u0151z\u00e9svesz\u00e9lyes - figyelmeztetett.\nM\u00fcller Cec\u00edlia besz\u00e9lt arr\u00f3l is, hogy ha valakit a h\u00e1zi karant\u00e9nban \u00e9r baleset, s\u00falyos esetben ment\u0151t kell h\u00edvni hozz\u00e1, amely k\u00f3rh\u00e1zba viszi \u0151t. Ha enyh\u00e9bb a gond, akkor a h\u00e1ziorvost kell felh\u00edvni. K\u00e9rd\u00e9sre reag\u00e1lva kit\u00e9rt arra is, hogy a jelenlegi ismeretek szerint a sz\u00fanyogok \u00e9s egy\u00e9b rovarok nem terjesztik a koronav\u00edrust.\n\u00a0\n\nForr\u00e1s: MTI\n\u00a0\n\n"}]