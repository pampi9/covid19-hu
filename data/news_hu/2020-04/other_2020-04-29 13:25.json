[{"date": "2020-04-29 13:25", "url": "https://koronavirus.gov.hu/cikkek/orszagszerte-25-korhazban-apolnak-fertozotteket", "h1": "Orsz\u00e1gszerte 25 k\u00f3rh\u00e1zban \u00e1polnak fert\u0151z\u00f6tteket", "body": "\nOrsz\u00e1gszerte 25 k\u00f3rh\u00e1zban \u00e1polnak fert\u0151z\u00f6tteket, a legt\u00f6bbet k\u00f6z\u00fcl\u00fck Budapesten - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: szerd\u00e1ra 2727-re n\u0151tt a fert\u0151z\u00f6ttek sz\u00e1ma, 536 gy\u00f3gyultan t\u00e1voztak a k\u00f3rh\u00e1zb\u00f3l, a j\u00e1rv\u00e1ny kezdete \u00f3ta 300-an vesztett\u00e9l \u00e9let\u00fcket a fert\u0151z\u00e9ssel \u00f6sszef\u00fcgg\u00e9sben.\u00a0\u00a0\u00a0\u00a0 A hal\u00e1los \u00e1ldozatok \u00e9letkor\u00e1r\u00f3l ismertette: 278-an a 61 \u00e9v feletti, 13-an az 51-60 \u00e9v k\u00f6z\u00f6tti, heten a 41-50 \u00e9v k\u00f6z\u00f6tti, ketten pedig a 31-40 \u00e9v k\u00f6z\u00f6tti koroszt\u00e1lyb\u00f3l ker\u00fcltek ki.\u00a0\u00a0\u00a0\u00a0 Tov\u00e1bbra is zajlik az id\u0151sotthonok ellen\u0151rz\u00e9se \u00e9s fert\u0151tlen\u00edt\u00e9se, a honv\u00e9ds\u00e9g m\u00e1r 300 ilyen int\u00e9zm\u00e9nyben befejezte a fert\u0151tlen\u00edt\u00e9st - jelezte M\u00fcller Cec\u00edlia, aki megk\u00f6sz\u00f6nte a honv\u00e9deknek a \"heroikus\" munkav\u00e9gz\u00e9st.\nHozz\u00e1tette, hogy 27 id\u0151sotthonban jelent meg a koronav\u00edrus. A dolgoz\u00f3k k\u00f6z\u00fcl 87-en, a gondozottak k\u00f6z\u00fcl pedig 628-an v\u00e1ltak fert\u0151z\u00f6tt\u00e9. K\u00f3rh\u00e1zban 317 id\u0151sotthonlak\u00f3t kezelnek, illetve 66-an hunytak el a j\u00e1rv\u00e1ny k\u00f6vetkezt\u00e9ben.\nA f\u0151v\u00e1rosi id\u0151sotthonokban 360-an v\u00e1ltak pozit\u00edvv\u00e1 \u00e9s k\u00f6z\u00fcl\u00fck 49-en hunytak el - sorolta.\n\nM\u00fcller Cec\u00edlia eml\u00e9keztetett arra: a korm\u00e1ny kor\u00e1bban m\u00e1r megk\u00f6nny\u00edtette az elektronikus receptre fel\u00edrt gy\u00f3gyszerek kiv\u00e1lt\u00e1s\u00e1t. Mostant\u00f3l pedig ez a rendelkez\u00e9s kiterjed a gy\u00f3gy\u00e1szati seg\u00e9deszk\u00f6z\u00f6kre is.\nArr\u00f3l is sz\u00f3lt: az a c\u00e9ljuk, hogy az \u00e9retts\u00e9gi lebonyol\u00edt\u00e1sa a legkevesebb fesz\u00fclts\u00e9ggel j\u00e1rjon a csal\u00e1dok sz\u00e1m\u00e1ra.\nEz\u00e9rt arra k\u00e9rte az \u00e9retts\u00e9giz\u0151ket, hogy tarts\u00e1k be az int\u00e9zm\u00e9nyek \u00e1ltal megszabott higi\u00e9niai \u00e9s t\u00e1vols\u00e1gtart\u00e1si szab\u00e1lyokat, \u00e9s mindenki csak eg\u00e9szs\u00e9gesen menjen vizsg\u00e1zni.\nK\u00e9rd\u00e9sekre v\u00e1laszolva elmondta: a korl\u00e1toz\u00e1sok esetleges enyh\u00edt\u00e9s\u00e9re az ad lehet\u0151s\u00e9get, hogy kiegyens\u00falyozott a j\u00e1rv\u00e1nyhelyzet \u00e9s k\u00f6zel egy hete nem emelkedett a napi \u00faj fert\u0151z\u00e9ssz\u00e1m.\nAz egyetemek \u00e1ltal elind\u00edtott sz\u0171r\u0151program lehet\u0151s\u00e9get ny\u00fajt annak kontroll\u00e1l\u00e1s\u00e1ra, hogy az egyes j\u00e1rv\u00e1ny\u00fcgyi int\u00e9zked\u00e9sek mik\u00e9nt hatnak a fert\u0151z\u00e9s terjed\u00e9s\u00e9re. A sz\u0171r\u0151programot a Nemzeti N\u00e9peg\u00e9szs\u00e9g\u00fcgyi Int\u00e9zet vizsg\u00e1l\u00f3buszainak seg\u00edts\u00e9g\u00e9vel v\u00e9gzik - ismertette.\nVal\u00f3sz\u00edn\u0171s\u00edthet\u0151en egy sz\u00e1zal\u00e9k marad a popul\u00e1ci\u00f3 \u00e1tfert\u0151z\u00f6tts\u00e9ge - f\u0171zte hozz\u00e1.\nArr\u00f3l is besz\u00e1molt, hogy a tatab\u00e1nyai k\u00f3rh\u00e1zban elrendelt felv\u00e9teli z\u00e1rlatot k\u00f6vet\u0151en a gy\u0151ri, a sz\u00e9kesfeh\u00e9rv\u00e1ri, illetve az esztergomi k\u00f3rh\u00e1zak fogadj\u00e1k a k\u00f6rzetbe tartoz\u00f3 betegeket.\nV\u00e9g\u00fcl k\u00f6z\u00f6lte, hogy a mez\u0151szilasi id\u0151sotthonban volt \u00e9s jelenleg is dolgozik int\u00e9zm\u00e9nyi orvos.\n\nForr\u00e1s: MTI\n\n"}]