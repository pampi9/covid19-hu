[{"date": "2020-04-07 15:07", "url": "https://koronavirus.gov.hu/cikkek/budapest-gocca-valhat-ha-nem-tartjak-be-korlatozasokat", "h1": "Budapest g\u00f3cc\u00e1 v\u00e1lhat, ha nem tartj\u00e1k be a korl\u00e1toz\u00e1sokat", "body": "\nBudapest g\u00f3cc\u00e1 v\u00e1lhat, ha nem tartj\u00e1k be a korl\u00e1toz\u00e1sokat - h\u00edvta fel a figyelmet az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n. Hozz\u00e1tette: a koronav\u00edrus-fert\u0151z\u00f6ttek sz\u00e1m\u00e1nak n\u00f6veked\u00e9s\u00e9vel egyre nagyobb vesz\u00e9lyben van mindenki, egyre nagyobb az es\u00e9ly, hogy b\u00e1rki megfert\u0151z\u0151dj\u00f6n.\n\n\nM\u00fcller Cec\u00edlia ism\u00e9t felh\u00edvta a figyelmet a szoci\u00e1lis int\u00e9zm\u00e9nyek dolgoz\u00f3inak, fenntart\u00f3inak felel\u0151ss\u00e9g\u00e9re, s k\u00e9rte a szigor\u00edtott korl\u00e1toz\u00e1sok fokozott betart\u00e1s\u00e1t.\nHozz\u00e1tette: az id\u0151sotthonokban kor\u00e1bban elrendelt int\u00e9zked\u00e9sek - l\u00e1togat\u00e1si \u00e9s kij\u00e1r\u00e1si tilalom, felv\u00e9teli z\u00e1rlat - ellen\u00e9re sem tudt\u00e1k megakad\u00e1lyozni, hogy a v\u00edrus bejusson ezekbe az int\u00e9zm\u00e9nyekbe. Jelezte, ezen otthonokra vonatkoz\u00f3an \u00faj elj\u00e1r\u00e1srend sz\u00fcletett, amelyek seg\u00edtenek megakad\u00e1lyozni a fert\u0151z\u00e9s terjed\u00e9s\u00e9t. Ennek r\u00e9sze, hogy ki kell jel\u00f6lni egy felel\u0151st, vagy munkacsoportot, aki, amely kiz\u00e1r\u00f3lag a beteg emberek ell\u00e1t\u00e1s\u00e1\u00e9rt felel.\nM\u00fcller Cec\u00edlia felh\u00edvta a figyelmet, hogy az ezen int\u00e9zm\u00e9nyekben dolgoz\u00f3k munk\u00e1ba j\u00e1r\u00e1sukhoz lehet\u0151s\u00e9g szerint kev\u00e9sb\u00e9 vegy\u00e9k ig\u00e9nybe a t\u00f6megk\u00f6zleked\u00e9si eszk\u00f6z\u00f6ket, \u00e9s a 24 \u00f3r\u00e1s munkarend 48 \u00f3r\u00e1s pihen\u0151id\u0151vel is a napi mozg\u00e1sok cs\u00f6kkent\u00e9s\u00e9t hivatott cs\u00f6kkenteni.\nElmondta azt is, hogy a Pesti \u00fati id\u0151sek otthon\u00e1ban a j\u00e1rv\u00e1ny\u00fcgyi kivizsg\u00e1l\u00e1s jelenleg is tart, a legutols\u00f3 adatok alapj\u00e1n 53 \u00e1poltn\u00e1l \u00e9s 12 \u00e1pol\u00f3n\u00e1l mutatt\u00e1k ki a fert\u0151z\u00e9st. Lesz\u0171rik az eg\u00e9sz otthont - tette hozz\u00e1.\nAz orsz\u00e1gos tisztif\u0151orvos besz\u00e1molt arr\u00f3l, hogy K\u00edn\u00e1b\u00f3l 400 ezer favipiravir hat\u00f3anyag\u00fa gy\u00f3gyszer \u00e9rkezett Magyarorsz\u00e1gra. A k\u00e9sz\u00edtm\u00e9ny cs\u00f6kkenti a v\u00edrusos \u00e1llapotot, r\u00f6vid\u00edti a fert\u0151z\u00f6tts\u00e9g id\u0151tartam\u00e1t. Akikn\u00e9l alkalmazt\u00e1k ezt a k\u00e9sz\u00edtm\u00e9nyt,azok n\u00e9gy napig voltak pozit\u00edvak, m\u00edg n\u00e9lk\u00fcle 11 napig tart ez az id\u0151szak. A favipiravirt Jap\u00e1nban enged\u00e9lyezt\u00e9k, az\u00f3ta alkalmazt\u00e1k influenza \u00e9s ebola-fert\u0151z\u00e9s ellen is.\nA gy\u00f3gyszer hazai enged\u00e9lyez\u00e9se folyamatban van, annak alkalmaz\u00e1s\u00e1r\u00f3l a kezel\u0151orvosok d\u00f6ntenek.\nArra a k\u00e9rd\u00e9sre, hogy a magyarorsz\u00e1gi hal\u00e1loz\u00e1si ar\u00e1ny mennyire magas a t\u00f6bbi orsz\u00e1g adatihoz k\u00e9pest, M\u00fcller Cec\u00edlia azt mondta, a magyar adatok nem t\u00e9rnek el jelent\u0151sen a k\u00f6rnyez\u0151 orsz\u00e1gok\u00e9t\u00f3l, de \u00f6sszehasonl\u00edthatatlanok. A k\u00fcl\u00f6nb\u00f6z\u0151 orsz\u00e1gok k\u00fcl\u00f6nf\u00e9lek\u00e9ppen sz\u00e1molnak be a megbetegedettekr\u0151l, elhunytakr\u00f3l. A legink\u00e1bb jellemz\u0151 adat a lakoss\u00e1gsz\u00e1m ar\u00e1nyos hal\u00e1loz\u00e1si sz\u00e1m lenne, \u00e9s ha \u00edgy n\u00e9zz\u00fck, akkor Magyarorsz\u00e1g az als\u00f3 harmadban van a t\u00f6bbi orsz\u00e1ghoz k\u00e9pest - ismertette.\nAzzal kapcsolatban, hogy terveznek-e reprezentat\u00edv lakoss\u00e1gmint\u00e1n szerol\u00f3giai vizsg\u00e1latot v\u00e9gezni, felm\u00e9rve a j\u00e1rv\u00e1ny val\u00f3s m\u00e9reteit, az orsz\u00e1gos tisztf\u0151orvos igennel v\u00e1laszolt. Hozz\u00e1tette: k\u00e9sz\u00fclt egy kutat\u00e1si terv, amely arra ad majd v\u00e1laszt, hogy milyen az \u00e1tfert\u0151z\u0151d\u00e9se a lakoss\u00e1gnak.\nArra vonatkoz\u00f3an, hogy a mostani koronav\u00edrus-j\u00e1rv\u00e1ny lezajl\u00e1sa ut\u00e1n lesz-e m\u00e1sodik, harmadik hull\u00e1m, M\u00fcller Cec\u00edlia azt v\u00e1laszolta, sz\u00e1mos kutat\u00e1s zajlik ezzel kapcsolatban, vannak olyan szakmai anyagok, amelyek szerint t\u00f6bb hull\u00e1ma is lesz a j\u00e1rv\u00e1nynak. Ha \u00edgy is lesz, akkor abban b\u00edznak, hogy az m\u00e1r enyh\u00e9bb lefoly\u00e1s\u00fa lesz, de biztosat jelen pillanatban nem tud senki - emelte ki az orsz\u00e1gos tisztif\u0151orvos.\n\u00a0\nForr\u00e1s: MTI\u00a0\n\n\u00a0\n\n"}]