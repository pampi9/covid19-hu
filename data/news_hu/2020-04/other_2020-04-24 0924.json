[{"date": "2020-04-24 09:24", "url": "https://koronavirus.gov.hu/cikkek/covidea-online-startup-palyazat-koronavirus-okozta-tarsadalmi-gazdasagi-kihivasok-enyhitesere", "h1": "COVIDEA online startup p\u00e1ly\u00e1zat a koronav\u00edrus okozta t\u00e1rsadalmi, gazdas\u00e1gi kih\u00edv\u00e1sok enyh\u00edt\u00e9s\u00e9re", "body": "\nA Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal (NKFIH) az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szakpolitikai t\u00e1mogat\u00e1s\u00e1val innovat\u00edv \u00f6tletversenyt hirdet olyan megold\u00e1sok megval\u00f3s\u00edt\u00e1s\u00e1ra, amelyek b\u00e1rmely ter\u00fcleten seg\u00edthetik a jelenlegi eg\u00e9szs\u00e9g\u00fcgyi, t\u00e1rsadalmi helyzetben \u00fajonnan felmer\u00fcl\u0151 probl\u00e9m\u00e1k enyh\u00edt\u00e9s\u00e9t - k\u00f6z\u00f6lte az ITM p\u00e9nteken az MTI-vel.\n\n\nA nyertes p\u00e1ly\u00e1z\u00f3k \u00f6sszesen k\u00f6zel 60 milli\u00f3 forintnyi t\u00e1mogat\u00e1st is kaphatnak kreat\u00edv \u00f6tleteik kivitelez\u00e9s\u00e9re. Az ITM \u00e9s az NKFIH k\u00f6zrem\u0171k\u00f6dik a megval\u00f3s\u00edt\u00e1st el\u0151seg\u00edt\u0151 partnerszervezetek (egyetemek, inkub\u00e1torok, v\u00e1llalkoz\u00e1sokat seg\u00edt\u0151 szervezetek) k\u00f6zvetlen megsz\u00f3l\u00edt\u00e1s\u00e1ban \u00e9s bevon\u00e1s\u00e1ban is - tudatta a miniszt\u00e9rium k\u00f6zlem\u00e9nye.\n\"A koronav\u00edrus-j\u00e1rv\u00e1ny rengeteg neh\u00e9zs\u00e9get okoz a mindennapokban, de arra is r\u00e1ir\u00e1ny\u00edtja a figyelmet, hogy a magyar emberekb\u0151l egy\u00e1ltal\u00e1n nem veszett ki a j\u00f3 sz\u00e1nd\u00e9k \u00e9s a seg\u00edt\u0151k\u00e9szs\u00e9g. H\u00edrad\u00e1sok sora sz\u00f3l arr\u00f3l, hogy mag\u00e1nszem\u00e9lyek, szervezetek \u00e9s v\u00e1llalkoz\u00e1sok hogyan seg\u00edtenek \u00f6nzetlen\u00fcl m\u00e1sokon. R\u00e1ad\u00e1sul gyakran kreat\u00edv megold\u00e1sokat, innovat\u00edv \u00f6tleteket vetnek be - ezt szeretn\u00e9nk mi is t\u00e1mogatni ezzel a p\u00e1ly\u00e1zattal\" - mondta Schanda Tam\u00e1s a k\u00f6zlem\u00e9ny szerint. Az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e1llamtitk\u00e1ra hozz\u00e1tette: az innov\u00e1ci\u00f3 \u00f6szt\u00f6nz\u00e9se fontosabb, mint valaha, hiszen a gazdas\u00e1g \u00fajraind\u00edt\u00e1s\u00e1hoz is elengedhetetlen.\nAz online COVIDEA startup- \u00e9s \u00f6tletversenyre 2020. m\u00e1jus 7-ig lehet jelentkezni, a megm\u00e9rettet\u00e9s minden v\u00e1llalkoz\u00f3t \u00e9s \u00f6tletgazd\u00e1t arra b\u00e1tor\u00edt, hogy olyan javaslatokat val\u00f3s\u00edtsanak meg, amelyek megold\u00e1ssal szolg\u00e1lhatnak a koronav\u00edrus okozta vil\u00e1gj\u00e1rv\u00e1ny k\u00f6vetkezm\u00e9nyeire. A p\u00e1ly\u00e1z\u00f3k lehet\u0151s\u00e9get kapnak javaslataik online bemutat\u00e1s\u00e1ra a szakmai d\u00f6nt\u00e9shoz\u00f3k, befektet\u0151k, inkub\u00e1torok \u00e9s az innov\u00e1ci\u00f3s \u00f6kosziszt\u00e9ma szerepl\u0151i el\u0151tt, hogy elnyerj\u00e9k a ki\u00edrt t\u00e1mogat\u00e1st \u00f6tleteik megval\u00f3s\u00edt\u00e1s\u00e1hoz.\n\"Amikor a vil\u00e1g szinte \u00f6sszes orsz\u00e1g\u00e1t s\u00falyos v\u00e1ls\u00e1g s\u00fajtja, az innovat\u00edv megold\u00e1sok, \u00faj utak keres\u00e9se j\u00e1rhat csak sikerrel. A koronav\u00edrus glob\u00e1lis terjed\u00e9se olyan kih\u00edv\u00e1sokat \u00e1ll\u00edt el\u00e9nk, amelyeket csak nemzeti \u00f6sszefog\u00e1ssal \u00e9s innovat\u00edv megk\u00f6zel\u00edt\u00e9ssel, magas hozz\u00e1adott \u00e9rt\u00e9k\u0171 fejleszt\u00e9sekkel lehet megoldani. A hazai startup \u00f6kosziszt\u00e9ma lelkes csapatai e t\u00f6rekv\u00e9s\u00fcnkh\u00f6z j\u00e1rulhatnak hozz\u00e1 \u00faj\u00edt\u00f3 gondolataikkal, \u00f6tleteikkel.\" - hangs\u00falyozta Seb\u0151k Katalin az NKFIH eln\u00f6khelyettese.\nA most megjelen\u0151 online p\u00e1ly\u00e1zati felh\u00edv\u00e1sra egyszer\u0171s\u00edtett form\u00e1ban lehet jelentkezni egy r\u00f6vid projektbemutat\u00f3 dokumentum bek\u00fcld\u00e9s\u00e9vel. Az \u00f6tletgazd\u00e1knak lehet\u0151s\u00e9g\u00fck van fot\u00f3k, vide\u00f3k vagy prezent\u00e1ci\u00f3k bek\u00fcld\u00e9s\u00e9re is. Az \u00e9rt\u00e9kel\u00e9s k\u00e9t f\u00e1zisban t\u00f6rt\u00e9nik. Az el\u0151sz\u0171r\u00e9s sor\u00e1n a szakmai partnerek \u00e9s az NKFIH kijel\u00f6lt b\u00edr\u00e1l\u00f3i online form\u00e1ban \u00e9rt\u00e9kelik a be\u00e9rkezett p\u00e1lyam\u0171veket, az \u00edgy kiv\u00e1logatott \u00f6tletek \u00e9s projektek jutnak tov\u00e1bb a d\u00f6nt\u0151be, ahol 5 f\u0151s szak\u00e9rt\u0151i zs\u0171ri \u00e9rt\u00e9keli \u00e9s v\u00e1lasztja ki a t\u00e1mogat\u00e1sra javasolt projekteket.\nAz NKFI Hivatal olyan t\u00e1rsadalmi kih\u00edv\u00e1sokra v\u00e1rja a p\u00e1ly\u00e1z\u00f3k javaslatait, \u00f6tleteit, mint a fert\u0151z\u00e9sek lass\u00edt\u00e1s\u00e1t szolg\u00e1l\u00f3; az eg\u00e9szs\u00e9g\u00fcgyi ell\u00e1t\u00e1s szervez\u00e9s\u00e9t t\u00e1mogat\u00f3 megold\u00e1sok; rizik\u00f3csoportokba tartoz\u00f3 polg\u00e1rt\u00e1rsaink helyzet\u00e9nek k\u00f6nny\u00edt\u00e9s\u00e9t szolg\u00e1l\u00f3; a lakoss\u00e1g ell\u00e1t\u00e1s\u00e1t k\u00f6nny\u00edt\u0151; a t\u00e1rsadalmi \u00e9rintkez\u00e9s hi\u00e1ny\u00e1b\u00f3l \u00e9s bez\u00e1rts\u00e1gb\u00f3l ered\u0151 probl\u00e9m\u00e1kon enyh\u00edt\u0151 megold\u00e1sok; innovat\u00edv javaslatok az \u00e1llami er\u0151forr\u00e1sok, szolg\u00e1ltat\u00e1sok hat\u00e9konyabb ig\u00e9nybev\u00e9tel\u00e9re, tov\u00e1bb\u00e1 minden olyan egy\u00e9b megold\u00e1s, amely a jelenlegi helyzetben jelent\u0151s t\u00e1rsadalmi hasznoss\u00e1ggal b\u00edr.\nA p\u00e1ly\u00e1zati felh\u00edv\u00e1sr\u00f3l r\u00e9szletesebben az\u00a0https://nkfih.gov.hu/covidea linken t\u00e1j\u00e9koz\u00f3dhat.\n\n"}]