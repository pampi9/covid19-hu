[{"date": "2020-04-20 13:40", "url": "https://koronavirus.gov.hu/cikkek/majus-vegeig-elnek-vezetesi-es-pihenoidok-konnyitett-szabalyai", "h1": "M\u00e1jus v\u00e9g\u00e9ig \u00e9lnek a vezet\u00e9si \u00e9s pihen\u0151id\u0151k k\u00f6nny\u00edtett szab\u00e1lyai", "body": "\nA korm\u00e1ny biztos\u00edtja a megfelel\u0151 felt\u00e9teleket ahhoz, hogy az \u00e1ruell\u00e1t\u00e1s a koronav\u00edrus-j\u00e1rv\u00e1ny idej\u00e9n is folyamatos legyen, a magyar emberek mindent meg tudjanak v\u00e1s\u00e1rolni, amire sz\u00fcks\u00e9g\u00fck van - mondta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra.\n\n\nAz MTI-hez eljuttatott k\u00f6zlem\u00e9ny szerint a politikus kifejtette: ehhez kulcsfontoss\u00e1g\u00fa, hogy a korm\u00e1ny a lehet\u0151 legkedvez\u0151bb k\u00f6r\u00fclm\u00e9nyeket biztos\u00edtsa a fuvaroz\u00f3k a munk\u00e1j\u00e1hoz, persze az eg\u00e9szs\u00e9g\u00fcgyi-biztons\u00e1gi el\u0151\u00edr\u00e1sok szem el\u0151tt tart\u00e1s\u00e1val. \"Ez\u00e9rt is d\u00f6nt\u00f6tt\u00fcnk \u00fagy, hogy k\u00f6nny\u00edt\u00fcnk a vezet\u00e9si- \u00e9s pihen\u0151id\u0151k szab\u00e1lyain\" - tette hozz\u00e1.\nMint mondta, Magyarorsz\u00e1g az int\u00e9zked\u00e9s v\u00e9grehajt\u00e1sa el\u0151tt hivatalos bejelent\u00e9st tett az Eur\u00f3pai Bizotts\u00e1gnak arr\u00f3l, hogy m\u00e1s tag\u00e1llamokhoz hasonl\u00f3an 2020. m\u00e1jus 31-ig meghosszabb\u00edtja a vezet\u00e9si \u00e9s pihen\u0151id\u0151 szab\u00e1lyokra alkalmazott \u00e1tmeneti kiv\u00e9teleket. A cs\u00f6kkentett heti pihen\u0151id\u0151 alkalmaz\u00e1sa eset\u00e9n a munk\u00e1ltat\u00f3knak be kell tartaniuk a vonatkoz\u00f3 kompenz\u00e1ci\u00f3s szab\u00e1lyokat.\nAz Eur\u00f3pai Bizotts\u00e1gnak m\u00e1rciusban k\u00fcld\u00f6tt tag\u00e1llami \u00e9rtes\u00edt\u00e9s alapj\u00e1n a teheraut\u00f3- \u00e9s buszsof\u0151r\u00f6k sz\u00e1m\u00e1ra el\u0151\u00edrt megn\u00f6velt maxim\u00e1lis vezet\u00e9si- \u00e9s cs\u00f6kkentett minim\u00e1lis pihen\u0151id\u0151k \u00e1prilis 19-\u00e9ig voltak \u00e9rv\u00e9nyben. Magyarorsz\u00e1g a bizotts\u00e1gi \u00fatmutat\u00e1snak megfelel\u0151en ism\u00e9t a test\u00fclethez fordult annak \u00e9rdek\u00e9ben, hogy a felment\u00e9seket az uni\u00f3s rendelkez\u00e9sek s\u00e9relme n\u00e9lk\u00fcl az ezt k\u00f6vet\u0151 id\u0151szakra meghosszabb\u00edthassa.\nA pozit\u00edv visszajelz\u00e9s alapj\u00e1n a 2020. \u00e1prilis 20. \u00e9s m\u00e1jus 31. k\u00f6z\u00f6tti id\u0151szakban a napi vezet\u00e9si id\u0151 9 \u00f3r\u00e1r\u00f3l 11 \u00f3r\u00e1ra, a heti vezet\u00e9si id\u0151 56 \u00f3r\u00e1r\u00f3l 60 \u00f3r\u00e1ra, a k\u00e9theti vezet\u00e9si id\u0151 90 \u00f3r\u00e1r\u00f3l 105 \u00f3r\u00e1ra, a 45 perces sz\u00fcnet k\u00f6telez\u0151 kiv\u00e9tel\u00e9nek gyakoris\u00e1ga 4,5 \u00f3r\u00e1r\u00f3l 5,5 \u00f3r\u00e1ra emelkedik, ezzel egyidej\u0171leg a napi pihen\u0151id\u0151 11 \u00f3r\u00e1r\u00f3l 9 \u00f3r\u00e1ra cs\u00f6kken. A j\u00e1rm\u0171vezet\u0151 k\u00e9t lehet\u0151s\u00e9g k\u00f6z\u00fcl v\u00e1laszthat: a rendszeres heti pihen\u0151id\u0151k helyett cs\u00f6kkentett heti pihen\u0151id\u0151t alkalmazhat, ebben az esetben a cs\u00f6kkent\u00e9st kompenz\u00e1lni kell az ar\u00e1nyos pihen\u0151vel, vagy a heti pihen\u0151id\u0151t a megel\u0151z\u0151 heti pihen\u0151id\u0151 v\u00e9g\u00e9t\u0151l sz\u00e1m\u00edtott nem hat, hanem h\u00e9t 24 \u00f3r\u00e1s id\u0151szak ut\u00e1n kell megkezdenie. A tag\u00e1llamok \u00e1tmeneti mentess\u00e9gi k\u00e9relmeit az Eur\u00f3pai Bizotts\u00e1g honlapj\u00e1n k\u00f6zz\u00e9teszi.\nAz \u00e1ltal\u00e1ban \u00e9rv\u00e9nyes el\u0151\u00edr\u00e1sok betart\u00e1s\u00e1t a hat\u00e1rokon jellemz\u0151 torl\u00f3d\u00e1sok miatt kialakult v\u00e1rakoz\u00e1sok s\u00falyosan megnehez\u00edtik, sok esetben ellehetetlen\u00edtik. J\u00e1rv\u00e1ny\u00fcgyi szempontb\u00f3l is fontos, hogy a haz\u00e1nkon nemzetk\u00f6zi forgalomban \u00e1thalad\u00f3 teherg\u00e9pj\u00e1rm\u0171vek miel\u0151bb elhagyhass\u00e1k az orsz\u00e1g ter\u00fclet\u00e9t.\n\nA k\u00f6z\u00fati fuvaroz\u00e1st \u00e9rint\u0151 uni\u00f3s szab\u00e1lyoz\u00e1s nemcsak most, a j\u00e1rv\u00e1ny idej\u00e9n fontos k\u00e9rd\u00e9s, hanem a gazdas\u00e1g \u00fajraind\u00edt\u00e1sa sor\u00e1n is meghat\u00e1roz\u00f3 lesz - mondta Schanda Tam\u00e1s. Hozz\u00e1tette, \u00e9ppen ez\u00e9rt tartja aggaszt\u00f3nak a magyar korm\u00e1ny azt az ir\u00e1nyt, amelyet Br\u00fcsszel k\u00e9pvisel ebben a t\u00e9m\u00e1ban egy \u00faj szab\u00e1lyoz\u00e1sr\u00f3l foly\u00f3 t\u00e1rgyal\u00e1son. \"Meggy\u0151z\u0151d\u00e9s\u00fcnk, hogy a mostani javaslat ellent\u00e9tes az uni\u00f3s alap\u00e9rt\u00e9kekkel \u00e9s minden j\u00f3zan megfontol\u00e1ssal. Jelent\u0151s t\u00f6bbletk\u00f6lts\u00e9gekkel \u00e9s adminisztrat\u00edv terhekkel s\u00fajtan\u00e1k az \u00e1gazat v\u00e1llalatait, amivel munkahelyeket\u00a0 vesz\u00e9lyeztetn\u00e9nek, \u00e9s romboln\u00e1k az eur\u00f3pai versenyk\u00e9pess\u00e9get.\nA korm\u00e1ny k\u00fczd a fuvaroz\u00f3 v\u00e1llalatok \u00e9s dolgoz\u00f3ik \u00e9rdekei\u00e9rt, \u00e9s amennyiben sz\u00fcks\u00e9gess\u00e9 v\u00e1lik, az Eur\u00f3pai B\u00edr\u00f3s\u00e1ghoz fordul az \u00fcgyben\" - sz\u00f6gezte le az ITM \u00e1llamtitk\u00e1ra.\n\u00a0\nForr\u00e1s: MTI\n\n"}]