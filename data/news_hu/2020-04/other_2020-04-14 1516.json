[{"date": "2020-04-14 15:16", "url": "https://koronavirus.gov.hu/cikkek/orszagos-tisztifoorvos-pesti-uti-idosek-otthonaban-204-igazolt-fertozottet-tartanak-szamon", "h1": "Orsz\u00e1gos tisztif\u0151orvos: a Pesti \u00fati id\u0151sek otthon\u00e1ban 204 igazolt fert\u0151z\u00f6ttet tartanak sz\u00e1mon, t\u00edz ember elhunyt", "body": "\nA f\u0151v\u00e1rosi Pesti \u00fati id\u0151sek otthon\u00e1ban 204 igazolt fert\u0151z\u00f6ttet tartanak sz\u00e1mon, k\u00f6z\u00fcl\u00fck t\u00edzen kor\u00e1bban, illetve az elm\u00falt napokban elhunytak - k\u00f6z\u00f6lte az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hozz\u00e1tette, az int\u00e9zm\u00e9nyben tov\u00e1bbra is tart a j\u00e1rv\u00e1ny\u00fcgyi vizsg\u00e1lat, amely felt\u00e1rja majd, hogyan t\u00f6rt\u00e9nhetett ez a nagysz\u00e1m\u00fa fert\u0151z\u0151d\u00e9s. Ez a vizsg\u00e1lat nem csak \u00e9rt\u00e9kel majd, de a j\u00f6v\u0151re n\u00e9zve t\u00e1mpontot is adhat egy j\u00e1rv\u00e1ny kezel\u00e9s\u00e9re ilyen otthonok eset\u00e9ben - f\u0171zte hozz\u00e1.\n\nKit\u00e9rt arra is, hogy a h\u00e9tv\u00e9g\u00e9n a honv\u00e9ds\u00e9g seg\u00edts\u00e9g\u00e9vel elkezd\u0151d\u00f6tt a fert\u0151tlen\u00edt\u0151 nagytakar\u00edt\u00e1s, \u00e9s az otthonban maradottak orvosi megfigyel\u00e9se is folyamatos. K\u00f6z\u00f6lte, elrendelte az orsz\u00e1g valamennyi, 1035 id\u0151sotthon\u00e1nak ellen\u0151rz\u00e9s\u00e9t, ezt a legnagyobb l\u00e9tsz\u00e1m\u00faakban kezdik. Azzal kapcsolatban, hogy kell-e tesztelni a k\u00f3rh\u00e1zb\u00f3l az otthonokba visszat\u00e9r\u0151ket, az orsz\u00e1gos tisztif\u0151orvos azt mondta: k\u00e9t h\u00e9tre el kell k\u00fcl\u00f6n\u00edteni azokat, akik eg\u00e9szs\u00e9g\u00fcgyi int\u00e9zm\u00e9nyb\u0151l t\u00e9rnek vissza. Ez biztos\u00edt elegend\u0151 v\u00e9delmet, hogy a 14 napos lappang\u00e1si id\u0151 alatt ne tudja \u00e1tadni szobat\u00e1rs\u00e1nak vagy m\u00e1snak a betegs\u00e9get. Kiemelte, b\u00e1rmilyen teszt vagy laborvizsg\u00e1lat csak arra az id\u0151pontra ad inform\u00e1ci\u00f3t, amikor v\u00e9gezt\u00e9k, de nem helyettes\u00edtheti a karant\u00e9nid\u0151szakot, az elk\u00fcl\u00f6n\u00edt\u00e9st. Az orsz\u00e1gos tisztif\u0151orvos k\u00e9rd\u00e9sre reag\u00e1lva besz\u00e9lt arr\u00f3l is, hogy a v\u00e1rand\u00f3ss\u00e1g nem jelent kock\u00e1zatot a betegs\u00e9gben, de nem \u00e1rt az \u00f3vatoss\u00e1g. Jelezte, mind a v\u00e9d\u0151n\u0151k, mind a n\u0151gy\u00f3gy\u00e1szok felk\u00e9sz\u00fcltek a v\u00e1rand\u00f3stan\u00e1csad\u00e1s \u00e9s a vizsg\u00e1latok ell\u00e1t\u00e1s\u00e1ra, tov\u00e1bb\u00e1 kijel\u00f6ltek olyan sz\u00fcl\u00e9szeteket, amelyek fogadni tudj\u00e1k az esetleges koronav\u00edrus-pozit\u00edv kismam\u00e1kat. Eddig ilyen esetr\u0151l nem tudnak - jegyezte meg. M\u00fcller Cec\u00edlia a gyerekek \u00e9letkorhoz k\u00f6t\u00f6tt k\u00f6telez\u0151 v\u00e9d\u0151olt\u00e1sair\u00f3l sz\u00f3lva jelezte: az olt\u00f3anyagok rendelkez\u00e9sre \u00e1llnak, ezeket m\u00e1r a j\u00e1rv\u00e1ny el\u0151tt beszerezt\u00e9k, k\u00e9szletezt\u00e9k. Az iskolai kamp\u00e1nyolt\u00e1sok maradnak csup\u00e1n el, ezekre csak a j\u00e1rv\u00e1ny ut\u00e1n ker\u00edtenek sort.\n\nA k\u00f3rh\u00e1zi \u00e1gyak 60 sz\u00e1zal\u00e9k\u00e1nak felszabad\u00edt\u00e1s\u00e1ra az\u00e9rt van sz\u00fcks\u00e9g, hogy mindenki ell\u00e1t\u00e1shoz jusson - mondta M\u00fcller Cec\u00edlia, jelezve, hogy b\u00e1r siker\u00fclt az extr\u00e9m megbeteged\u00e9si sz\u00e1mot elker\u00fclni, a legrosszabb forgat\u00f3k\u00f6nyvre k\u00e9sz\u00fclnek. K\u00e9rd\u00e9sre v\u00e1laszolva k\u00f6z\u00f6lte, tervezik, hogy a j\u00e1rv\u00e1ny ut\u00e1n megvizsg\u00e1lj\u00e1k a magyar lakoss\u00e1g \"\u00e1tv\u00e9szelts\u00e9g\u00e9t\", vagyis azt, h\u00e1nyan estek \u00e1t a betegs\u00e9gen \u00e9s milyen v\u00e9detts\u00e9get szereztek a koronav\u00edrussal szemben. A n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latokkal kapcsolatban arr\u00f3l besz\u00e9lt, hogy ezeket felf\u00fcggesztett\u00e9k, de azoknak a kezel\u00e9se, akikn\u00e9l valamilyen elv\u00e1ltoz\u00e1st tal\u00e1ltak, elkezd\u0151dik, illetve folytat\u00f3dik. \u00dajabb sz\u0171r\u00e9seket csak a j\u00e1rv\u00e1ny lezajl\u00e1sa ut\u00e1n terveznek - mondta. M\u00fcller Cec\u00edlia szerint a munk\u00e1ltat\u00f3 k\u00f6teless\u00e9ge biztos\u00edtani a sz\u00fcks\u00e9ges egy\u00e9ni v\u00e9d\u0151felszerel\u00e9st, a munkav\u00e9delmi t\u00f6rv\u00e9ny szab\u00e1lyozza, hogy kinek, mi a felel\u0151ss\u00e9ge. Hozz\u00e1tette, a t\u00f6rv\u00e9ny csak egy t\u00f6bbletlehet\u0151s\u00e9get biztos\u00edt arra, hogy az \u00e1llam, a korm\u00e1nyhivatalok eszk\u00f6z\u00f6ket juttassanak az int\u00e9zm\u00e9nyekbe. Jelezte, hogy kedden is kapnak v\u00e9d\u0151felszerel\u00e9st az alapell\u00e1t\u00e1sban dolgoz\u00f3k, h\u00e1ziorvosok, \u00e9s h\u00e1ziorvosi \u00fcgyeletek. Minden olyan gy\u00f3gyszer, amelyet a vil\u00e1gban a koronav\u00edrusos megbeteged\u00e9sek kezel\u00e9s\u00e9re haszn\u00e1lnak, Magyarorsz\u00e1gon is rendelkez\u00e9sre \u00e1ll - jelentette ki. A kezel\u00e9s fontoss\u00e1g\u00e1r\u00f3l sz\u00f3lva elmondta, hogy m\u00e1r 122-en meggy\u00f3gyultak a betegs\u00e9gb\u0151l, \u00e9s nagyon j\u00f3 h\u00edrnek nevezte, hogy kilenc beteg leker\u00fclhetett a l\u00e9legeztet\u0151g\u00e9pr\u0151l \u00e9s az intenz\u00edv oszt\u00e1lyt is elhagyhatta. \"Ez egy nagyon nagy teljes\u00edtm\u00e9ny\" - fogalmazott az orsz\u00e1gos tisztif\u0151orvos, k\u00f6sz\u00f6netet mondva az eg\u00e9szs\u00e9g\u00fcgyi dolgoz\u00f3knak. M\u00fcller Cec\u00edlia felh\u00edvta a figyelmet arra, hogy minden korcsoportban el\u0151fordul fert\u0151z\u0151d\u00e9s, a gyermekekt\u0151l a legid\u0151sebbekig.\n\nMTI 2020. \u00e1prilis 14.\n\n"}]