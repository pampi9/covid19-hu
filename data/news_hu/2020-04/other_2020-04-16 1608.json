[{"date": "2020-04-16 16:08", "url": "https://koronavirus.gov.hu/cikkek/orszagos-tisztifoorvos-mar-729-koronavirusos-beteg-van-korhazban", "h1": "Orsz\u00e1gos tisztif\u0151orvos: m\u00e1r 729 koronav\u00edrusos beteg van k\u00f3rh\u00e1zban", "body": "\nFolyamatosan n\u0151 a k\u00f3rh\u00e1zi kezel\u00e9sre szorul\u00f3 koronav\u00edrusos betegek sz\u00e1ma Magyarorsz\u00e1gon, jelenleg 729 embert \u00e1polnak eg\u00e9szs\u00e9g\u00fcgyi int\u00e9zm\u00e9nyben, k\u00f6z\u00f6tt\u00fck h\u00e9t gyerek van - mondta el az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: a k\u00f3rh\u00e1zban kezelt fert\u0151z\u00f6ttek k\u00f6z\u00fcl 60-an szorulnak l\u00e9legeztet\u0151g\u00e9pre, teh\u00e1t az intenz\u00edv ter\u00e1pi\u00e1s kezel\u00e9sen fel\u00fcl a l\u00e9legeztet\u00e9s is sz\u00fcks\u00e9ges a kezel\u00e9s\u00fckh\u00f6z. Mindezek miatt fontos a k\u00f3rh\u00e1zak felk\u00e9sz\u00edt\u00e9se, az \u00e1gykapacit\u00e1s b\u0151v\u00edt\u00e9se - f\u0171zte hozz\u00e1.\nMagyarorsz\u00e1gon jelenleg 1652 - a kijel\u00f6lt laborat\u00f3riumokban elv\u00e9gzett vizsg\u00e1lattal igazolt - koronav\u00edrus-fert\u0151z\u00f6ttet tartanak nyilv\u00e1n, 199-en gy\u00f3gyultak meg, de az elhunytak sz\u00e1ma is tov\u00e1bb n\u0151tt, \u0151k jellemz\u0151en valamilyen kr\u00f3nikus betegs\u00e9gben szenved\u0151 id\u0151sek voltak - sorolta az orsz\u00e1gos tisztif\u0151orvos.\nA szakember a fert\u0151z\u00f6ttek korcsoportok k\u00f6zti megoszl\u00e1s\u00e1r\u00f3l sz\u00f3lva elmondta: 35 sz\u00e1zal\u00e9kuk 70 \u00e9v feletti, 30 sz\u00e1zal\u00e9k 50-69 \u00e9v k\u00f6z\u00f6tt, 23 sz\u00e1zal\u00e9k 30-49 \u00e9v k\u00f6z\u00f6tti, 10 sz\u00e1zal\u00e9k 15-29 \u00e9v k\u00f6z\u00f6tti, a fert\u0151z\u00f6ttek 2 sz\u00e1zal\u00e9ka pedig enn\u00e9l fiatalabb. A fert\u0151z\u00f6ttek ter\u00fcleti megoszl\u00e1s\u00e1ra jellemz\u0151, hogy 60 sz\u00e1zal\u00e9kuk a f\u0151v\u00e1rosban illetve Pest megy\u00e9ben koncentr\u00e1l\u00f3dik.\nA fert\u0151z\u00e9s terjed\u00e9se egyel\u0151re egyenletes, \"nem robbant be\". Az egyetlen fert\u0151z\u00e9si g\u00f3c egy id\u0151sotthon - jegyezte meg M\u00fcller Cec\u00edlia.\nElmondta: megkezd\u0151d\u00f6tt az id\u0151sotthonok ellen\u0151rz\u00e9se. 11 int\u00e9zm\u00e9nyben \u00e9szleltek koronav\u00edrusos megbeteged\u00e9st, de nagyobb sz\u00e1mban csak k\u00e9t helyen, a Pesti \u00e9s a R\u00f3zsa \u00fati otthonban, a t\u00f6bbi id\u0151sotthonban 20-n\u00e1l kevesebb a fert\u0151z\u00f6ttek sz\u00e1ma.\nA Pesti \u00fati otthonban m\u00e9g zajlik a vizsg\u00e1lat, ennek r\u00e9szek\u00e9nt az orvosi ell\u00e1t\u00e1s folyamatoss\u00e1g\u00e1t is ellen\u0151rzik - tette hozz\u00e1.\n\n\nA szakember kit\u00e9rt arra is: a koronav\u00edrusos beteg sok esetben otthon is gy\u00f3gyulhat. Akinek az \u00e1llapota k\u00f3rh\u00e1zi ell\u00e1t\u00e1st tesz sz\u00fcks\u00e9gess\u00e9, annak a hazabocs\u00e1t\u00e1s\u00e1ra vagy akkor ker\u00fclhet sor, ha m\u00e1r k\u00e9t negat\u00edv tesztet produk\u00e1lt, vagy ha j\u00f3 \u00e1llapota miatt m\u00e1r nem indokolt k\u00f3rh\u00e1zi kezel\u00e9se, de m\u00e9g pozit\u00edv a tesztje, akkor otthon kell elk\u00fcl\u00f6n\u00edteni. Aki nem koronav\u00edrus-fert\u0151z\u00f6ttk\u00e9nt ker\u00fcl k\u00f3rh\u00e1zba, azt elbocs\u00e1t\u00e1sa ut\u00e1n 14 napig kell elk\u00fcl\u00f6n\u00edteni.\nM\u00fcller Cec\u00edlia \u00fajs\u00e1g\u00edr\u00f3i k\u00e9rd\u00e9sre elmondta: az \u00e1llami mellett az \u00f6nkorm\u00e1nyzati, egyh\u00e1zi, illetve mag\u00e1nfenntart\u00e1s\u00fa id\u0151sek otthonait is ellen\u0151rizni fogj\u00e1k. Ezekre az int\u00e9zm\u00e9nyekre fenntart\u00f3t\u00f3l f\u00fcggetlen\u00fcl egyforma k\u00f6vetelm\u00e9nyek vonatkoznak \u00e9s egyform\u00e1n is fogj\u00e1k azokat ellen\u0151rizni.\nK\u00e9rd\u00e9sre v\u00e1laszolva a szakember arra figyelmeztetett, hogy a textilmaszkokat haszn\u00e1lat ut\u00e1n nyomban ki kell mosni \u00e9s fert\u0151tlen\u00edteni, tart\u00f3s haszn\u00e1lat eset\u00e9n pedig 4 \u00f3r\u00e1nk\u00e9nt.\nArra a k\u00e9rd\u00e9sre, mi lehet az oka, hogy m\u00edg m\u00e1s orsz\u00e1gokban napr\u00f3l napra sok sz\u00e1z vagy ezer \u00faj fert\u0151z\u00f6ttet is tal\u00e1lnak, addig Magyarorsz\u00e1gon csak n\u00e9h\u00e1ny tucatnyit, a tisztif\u0151orvos \u00fagy v\u00e1laszolt: ez jelentheti azt, hogy id\u0151ben sor ker\u00fclt a korl\u00e1toz\u00e1sokra, az emberek fegyelmezetten betartj\u00e1k azokat, \u00edgy pedig a hat\u00f3s\u00e1goknak siker\u00fcl kord\u00e1ban tartani a j\u00e1rv\u00e1nyt.\nM\u00fcller Cec\u00edlia elmondta azt is, hogy 11 szoci\u00e1lis int\u00e9zm\u00e9nyben tudnak fert\u0151z\u00f6ttekr\u0151l, ezek k\u00f6z\u00f6tt azonban nincs gyermekint\u00e9zm\u00e9ny.\n\nMTI 2020. \u00e1prilis 16.\n\n"}]