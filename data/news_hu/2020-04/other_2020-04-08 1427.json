[{"date": "2020-04-08 14:27", "url": "https://koronavirus.gov.hu/cikkek/kotelezo-ellenorzest-rendel-el-az-orszagos-tisztifoorvos-az-idosotthonoknal", "h1": "K\u00f6telez\u0151 ellen\u0151rz\u00e9st rendel el az orsz\u00e1gos tisztif\u0151orvos az id\u0151sotthonokn\u00e1l", "body": "\nEgyes id\u0151sotthonokban \"s\u00e9r\u00fclt\" az eg\u00e9szs\u00e9g\u00fcgyi ell\u00e1t\u00e1s, ez\u00e9rt az id\u0151sotthonokban kiemelt, k\u00f6telez\u0151 ellen\u0151rz\u00e9s lesz - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia arra figyelmeztetett, hogy az id\u0151sotthonok vesz\u00e9lyeztetettek, ez\u00e9rt fokozott az int\u00e9zm\u00e9nyfenntart\u00f3k felel\u0151ss\u00e9ge.\nA hi\u00e1nyoss\u00e1gokat fel kell sz\u00e1molni - tette hozz\u00e1.\nA f\u0151v\u00e1rosi Pesti \u00dati Id\u0151sek Otthon\u00e1ban n\u00e9gy lak\u00f3 hunyt el koronav\u00edrus-fert\u0151z\u00e9s k\u00f6vetkezt\u00e9ben. A lak\u00f3k t\u00f6bb mint fel\u00e9t m\u00e1r tesztelt\u00e9k, mindenkit vizsg\u00e1lni fognak - mondta a tisztif\u0151orvos.\nM\u00fcller Cec\u00edlia hangs\u00falyozta, hogy folyamatosan k\u00f6vetni kell az enyhe t\u00fcnetekkel az int\u00e9zm\u00e9nyekben marad\u00f3 fert\u0151z\u00f6tteket is.\nHozz\u00e1tette: id\u0151ben bevezett\u00e9k a felv\u00e9teli z\u00e1rlatot, a l\u00e1togat\u00e1si tilalmat, \u00e9s kimenni\u00fck sem szabad az ott \u00e9l\u0151knek. Ez vonatkozik a h\u00fasv\u00e9ti id\u0151szakra is.\nA tisztif\u0151orvos sz\u00f3lt arr\u00f3l is: az elm\u00falt 24 \u00f3r\u00e1ban ism\u00e9t 11 ember halt meg, \u00e9s 78-cal n\u0151tt a fert\u0151z\u00f6ttek sz\u00e1ma.\nUgyanakkor 94-re emelkedett az eg\u00e9szs\u00e9g\u00fcgyi int\u00e9zm\u00e9nyekb\u0151l gy\u00f3gyultan t\u00e1voz\u00f3k\u00e9.\nT\u00e1j\u00e9koztat\u00e1sa szerint az a k\u00e9t beteg is j\u00f3l van, aki kor\u00e1bban l\u00e9legeztet\u0151g\u00e9pre szorult, de a napokban leker\u00fclhetett a g\u00e9pr\u0151l.\nKit\u00e9rt arra: tov\u00e1bbra is Budapesten \u00e9s Pest megy\u00e9ben van jelen a legkoncentr\u00e1ltabban a v\u00edrus, az \u00f6sszes fert\u0151z\u00f6tt majdnem k\u00e9tharmada itt tal\u00e1lhat\u00f3, de valamennyi megye \u00e9rintett, \u00e9s b\u00e1rmely telep\u00fcl\u00e9s \u00e9rintett lehet.\nK\u00e9rd\u00e9sre v\u00e1laszolva hozz\u00e1tette: ennek nyilv\u00e1nval\u00f3 oka, hogy a f\u0151v\u00e1ros \u00e9s az agglomer\u00e1ci\u00f3 s\u0171r\u0171n lakott, illetve hogy Budapesten sokkal t\u00f6bb a nagy int\u00e9zm\u00e9ny, mint az orsz\u00e1g m\u00e1s r\u00e9szein.\nAzt is mondta: l\u00e1tva a j\u00e1rv\u00e1ny lefoly\u00e1s\u00e1t a vil\u00e1g m\u00e1s r\u00e9szein, \"nemigen\" tartja elker\u00fclhet\u0151nek a t\u00f6meges megbeteged\u00e9seket, ugyanakkor az eddig meghozott int\u00e9zked\u00e9seknek \u00e9ppen ez a c\u00e9lja.\nSzint\u00e9n k\u00e9rd\u00e9sre v\u00e1laszolva k\u00f6z\u00f6lte: a ment\u0151szolg\u00e1lat munkat\u00e1rsai mindk\u00e9t m\u00f3dszert, teh\u00e1t a gyorstesztet is haszn\u00e1lj\u00e1k a lehets\u00e9ges fert\u0151z\u00f6ttek sz\u0171r\u00e9s\u00e9re.\nElmondta azt is, hogy a kor\u00e1bban a koronav\u00edrustesztek elv\u00e9gz\u00e9s\u00e9re kijel\u00f6lt 7 laborat\u00f3rium mellett keddt\u0151l az Orsz\u00e1gos Kor\u00e1nyi Pulmonol\u00f3giai Int\u00e9zetben is v\u00e9geznek teszteket.\nArra k\u00e9rd\u00e9sre, hogy az eg\u00e9szs\u00e9g\u00fcgy \u00e1tszervez\u00e9se ut\u00e1n hogyan t\u00f6rt\u00e9nik azoknak a betegeknek az ell\u00e1t\u00e1sa, akiknek nincs koronav\u00edrus-fert\u0151z\u00e9se, azt mondta: fokozatosan k\u00e9sz\u00fcl az eg\u00e9szs\u00e9g\u00fcgyi ell\u00e1t\u00f3rendszer a koronav\u00edrusos betegek fogad\u00e1s\u00e1ra, ez\u00e9rt most csak a s\u00fcrg\u0151s beavatkoz\u00e1sokat, illetve azokat v\u00e9gzik el, amelyek elmarad\u00e1sa vesz\u00e9lyeztetn\u00e9 a beteget.\nHozz\u00e1tette: ez ut\u00f3bbi beavatkoz\u00e1sokat azonban el kell v\u00e9gezni, ez\u00e9rt javasolta, hogy amennyiben nem \u00edgy t\u00f6rt\u00e9nne, a beteg els\u0151 k\u00f6rben forduljon az int\u00e9zm\u00e9nyvezet\u0151h\u00f6z, azt\u00e1n a betegjogi k\u00e9pvisel\u0151h\u00f6z \u00e9s a Nemzeti N\u00e9peg\u00e9szs\u00e9g\u00fcgyi K\u00f6zponthoz.\n\nForr\u00e1s: MTI\n\n"}]