[{"date": "2020-04-24 08:35", "url": "https://koronavirus.gov.hu/cikkek/ujranyilik-regi-hegyeshalmi-hataratkelo", "h1": "\u00dajrany\u00edlik a r\u00e9gi hegyeshalmi hat\u00e1r\u00e1tkel\u0151 ", "body": "\n\u00dajrany\u00edlik a r\u00e9gi hegyeshalmi hat\u00e1r\u00e1tkel\u0151 - jelentette be Facebook-oldal\u00e1n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter\n\n\n\"Naponta n\u00e9h\u00e1ny t\u00edzezer honfit\u00e1rsunk j\u00e1r \u00e1t Ausztri\u00e1ba dolgozni, akiknek komoly bossz\u00fas\u00e1got \u00e9s sokszor hossz\u00fa v\u00e1rakoz\u00e1st okoz az, hogy a lez\u00e1r\u00e1sok miatt jelenleg csak kilenc \u00e1tkel\u0151t lehet haszn\u00e1lni az osztr\u00e1k-magyar hat\u00e1ron\" - \u00edrta a miniszter.\n\"Nagy Istv\u00e1n k\u00e9pvisel\u0151t\u00e1rsam, minisztert\u00e1rsam m\u00e1r a korl\u00e1toz\u00e1sok bevezet\u00e9sekor jelezte, hogy a Mosonmagyar\u00f3v\u00e1r k\u00f6rny\u00e9k\u00e9n \u00e9l\u0151 ing\u00e1z\u00f3k sz\u00e1m\u00e1ra komoly probl\u00e9ma a hegyeshalmi aut\u00f3p\u00e1lya-\u00e1tkel\u0151 nagy forgalma, a gazd\u00e1k pedig nem is tudnak \u00e1tj\u00e1rni a hat\u00e1r t\u00faloldal\u00e1n l\u00e9v\u0151 f\u00f6ldjeiket megm\u0171velni, mert mez\u0151gazdas\u00e1gi j\u00e1rm\u0171veikkel fel sem hajthatnak az aut\u00f3p\u00e1ly\u00e1ra\" - f\u0171zte hozz\u00e1.\n\"A helyzet megold\u00e1sa \u00e9rdek\u00e9ben m\u00e1r t\u00f6bb napja folyamatosan egyeztett\u00fcnk Alexander Schallenberg osztr\u00e1k k\u00fcl\u00fcgyminiszter-koll\u00e9g\u00e1val \u00e9s most v\u00e9gre megvan a megold\u00e1s: a r\u00e9gi 1-es \u00faton tal\u00e1lhat\u00f3 hegyeshalmi \u00e1tkel\u0151t p\u00e9ntek hajnalban visszaadjuk a forgalomnak \u00fagy, hogy az ing\u00e1z\u00f3k \u00e9s a gazd\u00e1k reggel 5 \u00e9s 10 \u00f3ra k\u00f6z\u00f6tt, valamint d\u00e9lut\u00e1n 17 \u00e9s 20 \u00f3ra k\u00f6z\u00f6tt j\u00e1rhatnak \u00e1t rajta\" - k\u00f6z\u00f6lte Szijj\u00e1rt\u00f3 P\u00e9ter.\nForr\u00e1s: MTI\n\n"}]