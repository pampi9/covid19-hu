[{"date": "2020-04-14 11:56", "url": "https://koronavirus.gov.hu/cikkek/500-ezer-maszk-erkezik-kedden-uzbegisztanbol", "h1": "500 ezer maszk \u00e9rkezik kedden \u00dczbegiszt\u00e1nb\u00f3l", "body": "\n\u00dczbegiszt\u00e1n 500 ezer maszkot k\u00fcld Magyarorsz\u00e1gnak, az ezeket sz\u00e1ll\u00edt\u00f3 rep\u00fcl\u0151g\u00e9p kedd este \u00e9rkezik meg - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter keddi online sajt\u00f3t\u00e1j\u00e9koztat\u00f3j\u00e1n.\n\n\nA t\u00e1rcavezet\u0151 videokonferencia keret\u00e9ben egyeztetett Szardor Uktamovics Umurzakov \u00fczb\u00e9g kereskedelmi \u00e9s k\u00fclgazdas\u00e1gi miniszterrel, minisztereln\u00f6k-helyettessel.\nK\u00f6z\u00f6lte: a kih\u00edv\u00e1sok minden\u00fctt ugyanazok, az \u00fczb\u00e9g korm\u00e1ny is azon dolgozik, hogy megtal\u00e1lja az egyens\u00falyt az eg\u00e9szs\u00e9g\u00fcgyi int\u00e9zked\u00e9sek szigor\u00fas\u00e1ga \u00e9s a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa k\u00f6z\u00f6tt. Egyet\u00e9rtettek, hogy \"mindkett\u0151 az \u00e1llam felel\u0151ss\u00e9ge\": megv\u00e9deni saj\u00e1t polg\u00e1raik eg\u00e9szs\u00e9g\u00e9t \u00e9s \u00e9let\u00e9t, ugyanakkor biztos\u00edtani a gazdas\u00e1g m\u0171k\u00f6d\u0151k\u00e9pess\u00e9g\u00e9t, \u00fajraind\u00edt\u00e1s\u00e1nak \u00e9s \u00fajb\u00f3li n\u00f6veked\u00e9s\u00e9nek a lehet\u0151s\u00e9g\u00e9t - magyar\u00e1zta.\nSzijj\u00e1rt\u00f3 P\u00e9ter hangs\u00falyozta: abban is egyet\u00e9rtettek, hogy ez a vil\u00e1gj\u00e1rv\u00e1ny hossz\u00fa t\u00e1v\u00fa k\u00f6vetkezm\u00e9nyekkel j\u00e1r, teh\u00e1t minden strat\u00e9gi\u00e1nak a hossz\u00fa t\u00e1v\u00fa hat\u00e1sokat is kezelnie kell. A k\u00e9t orsz\u00e1g megk\u00f6zel\u00edt\u00e9se abb\u00f3l a szempontb\u00f3l is hasonl\u00f3, hogy mind a hagyom\u00e1nyos, mind pedig a teljesen \u00faj t\u00edpus\u00fa gazdas\u00e1gpolitikai eszk\u00f6z\u00f6k bevet\u00e9s\u00e9re sor ker\u00fcl - mondta.\nFelid\u00e9zte: \u00dczbegiszt\u00e1n kor\u00e1bban 150 ezer maszkot k\u00fcld\u00f6tt Magyarorsz\u00e1gnak, ezek m\u00e1rcius 28-\u00e1n meg\u00e9rkeztek, majd eljutottak az eg\u00e9szs\u00e9g\u00fcgyi int\u00e9zm\u00e9nyekbe. Most tov\u00e1bbi 500 ezer maszkot aj\u00e1nlott fel \u00dczbegiszt\u00e1n, ezek m\u00e1r \u00faton vannak Bakuba, ahova rep\u00fcl\u0151g\u00e9p indult Budapestr\u0151l, \u00e9s az \u00e1trakod\u00e1st k\u00f6vet\u0151en ez a g\u00e9p kedd est\u00e9re \u00e9rkezik vissza a sz\u00e1ll\u00edtm\u00e1nnyal - k\u00f6z\u00f6lte.\nKiemelte: \"nagyszer\u0171 dolog\", hogy ezekben a neh\u00e9z id\u0151kben is vannak bar\u00e1ti nemzetek, amelyekre sz\u00e1m\u00edthatunk. Nagyon hossz\u00fa azoknak az orsz\u00e1goknak a list\u00e1ja, amelyek Magyarorsz\u00e1gt\u00f3l seg\u00edts\u00e9get k\u00e9rtek - t\u00f6bbnek seg\u00edtettek is -, viszont nagyon r\u00f6vid azon orsz\u00e1gok list\u00e1ja, amelyek seg\u00edts\u00e9get aj\u00e1nlottak - k\u00f6z\u00f6lte.\nHozz\u00e1tette: k\u00f6z\u00f6s benn\u00fck, hogy mind keletre tal\u00e1lhat\u00f3k Magyarorsz\u00e1gt\u00f3l \u00e9s K\u00edna kiv\u00e9tel\u00e9vel mind tagjai a T\u00fcrk Tan\u00e1csnak, amelyben Magyarorsz\u00e1g megfigyel\u0151 m\u00e1r csaknem k\u00e9t \u00e9ve.\nA k\u00fcl\u00fcgyminiszter kit\u00e9rt r\u00e1: annak \u00e9rdek\u00e9ben, hogy ez az egy\u00fcttm\u0171k\u00f6d\u00e9s hossz\u00fa t\u00e1von is a lehet\u0151 legjobb legyen, harmincr\u00f3l sz\u00e1zra emelt\u00e9k a Magyarorsz\u00e1gon tanul\u00f3 \u00fczb\u00e9g \u00f6szt\u00f6nd\u00edjasok sz\u00e1m\u00e1t.\n\u00a0\nForr\u00e1s: MTI\n\n"}]