[{"date": "2020-04-10 09:56", "url": "https://koronavirus.gov.hu/cikkek/kattintasvadasz-cimek-alhirek", "h1": "Kattint\u00e1svad\u00e1sz c\u00edmek, \u00e1lh\u00edrek  ", "body": "\nT\u00f6bbek k\u00f6z\u00f6tt a koronav\u00edrus magyarorsz\u00e1gi megjelen\u00e9s\u00e9vel kapcsolatban k\u00f6z\u00f6ltek val\u00f3tlan tartalmakat.\n\nA K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda (KR NNI) Kiberb\u0171n\u00f6z\u00e9s Elleni F\u0151oszt\u00e1lya t\u00f6bb nyomoz\u00e1st ind\u00edtott k\u00f6zvesz\u00e9llyel fenyeget\u00e9s b\u0171ntett elk\u00f6vet\u00e9s\u00e9nek gyan\u00faja miatt ismeretlen tettesek ellen. A nyomoz\u00e1sok olyan k\u00fcl\u00f6nb\u00f6z\u0151 internetes oldalakon megjelentetett cikkekre ir\u00e1nyulnak, melyek a k\u00f6znyugalom megzavar\u00e1s\u00e1ra alkalmas m\u00f3don val\u00f3tlan t\u00e9ny\u00e1ll\u00edt\u00e1sokat tartalmaznak a koronav\u00edrus magyarorsz\u00e1gi megjelen\u00e9s\u00e9vel kapcsolatosan. T\u00f6bbek k\u00f6z\u00f6tt ilyenek voltak azok a cikkek is, melyek azt a val\u00f3tlan h\u00edrt terjesztett\u00e9k, hogy Magyarorsz\u00e1gon m\u00e1r janu\u00e1rban t\u00f6bb magyar \u00e1llampolg\u00e1rs\u00e1g\u00fa ember fert\u0151z\u0151d\u00f6tt meg a k\u00ednai eredet\u0171 koronav\u00edrussal \u00e9s halt meg a fert\u0151z\u00e9s miatt, holott ekkor a j\u00e1rv\u00e1ny m\u00e9g nem jelent meg haz\u00e1nkban.\n\nA nyomoz\u00e1sok sor\u00e1n siker\u00fclt felt\u00e1rni t\u00f6bb tucat \u201ekamuport\u00e1lt\u201d \u00e9s a hozz\u00e1juk kapcsol\u00f3d\u00f3 Facebook oldalakat \u00fczemeltet\u0151 h\u00e1l\u00f3zatot. Az elk\u00f6vet\u0151k a k\u00f6znyugalom megzavar\u00e1s\u00e1ra alkalmas tartalmakat kattint\u00e1svad\u00e1sz c\u00edmekkel l\u00e1tt\u00e1k el, hogy azokat min\u00e9l t\u00f6bb \u2013 a nyomoz\u00e1s adatai szerint alkalmank\u00e9nt t\u00f6bb sz\u00e1zezer \u2013 felhaszn\u00e1l\u00f3hoz juttathass\u00e1k el. A cikkek meg\u00edr\u00e1s\u00e1t k\u00f6vet\u0151en a k\u00f6zz\u00e9tett \u00e1lh\u00edreket a h\u00e1l\u00f3zat tagjai \u00e1ltal \u00fczemeltetett k\u00f6z\u00f6ss\u00e9gi m\u00e9dia fel\u00fcleteken osztott\u00e1k meg, amelyeken gyorsan elterjedtek a val\u00f3tlan t\u00e9ny\u00e1ll\u00edt\u00e1sok. Ezzel a h\u00e1l\u00f3zathoz tartoz\u00f3 oldalak szerkeszt\u0151inek az volt a c\u00e9lja, hogy az \u00e1lh\u00edrek min\u00e9l sz\u00e9lesebb k\u00f6rben terjedjenek \u00e9s a kattint\u00e1ssz\u00e1m ut\u00e1n min\u00e9l nagyobb hirdet\u00e9si bev\u00e9telre tegyenek szert.\nA KR NNI Kiberb\u0171n\u0151z\u00e9s Elleni F\u0151oszt\u00e1lya az \u00e1lh\u00edrek \u00edr\u00e1s\u00e1val \u00e9s terjeszt\u00e9s\u00e9vel foglakoz\u00f3 szervezetek felsz\u00e1mol\u00e1sa \u00e9rdek\u00e9ben az elm\u00falt h\u00f3napokban t\u00f6bb \u00f6sszehangolt m\u0171veletet hajtott v\u00e9gre, melynek keret\u00e9ben 2020. \u00e1prilis 8-\u00e1n \u00fajabb akci\u00f3t tartott Battony\u00e1n, ahol a nyomoz\u00f3k kutat\u00e1st v\u00e9geztek \u00e9s sz\u00e1mos informatikai eszk\u00f6zt foglaltak le. Az elj\u00e1r\u00e1s sor\u00e1n egy f\u00e9rfit gyan\u00fas\u00edtottk\u00e9nt hallgattak ki, aki a tov\u00e1bbiakban szabadl\u00e1bon v\u00e9dekezik.\nhttp://www.police.hu/hu/hirek-es-informaciok/legfrissebb-hireink/bunugyek/kattintasvadasz-cimek-alhirek\n\n"}]