[{"date": "2020-04-09 16:41", "url": "https://koronavirus.gov.hu/cikkek/orban-viktor-meghosszabbitjuk-kijarasi-korlatozast", "h1": "Orb\u00e1n Viktor: Meghosszabb\u00edtjuk a kij\u00e1r\u00e1si korl\u00e1toz\u00e1st", "body": "\nHat\u00e1rozatlan id\u0151re meghosszabb\u00edtja a korm\u00e1ny a koronav\u00edrus-j\u00e1rv\u00e1ny miatt k\u00e9t hete elrendelt kij\u00e1r\u00e1si korl\u00e1toz\u00e1st - jelentette be Orb\u00e1n Viktor minisztereln\u00f6k.\n\n\nA korm\u00e1nyf\u0151 k\u00f6z\u00f6lte: hetente m\u00e9rlegelnek \u00e9s d\u00f6ntenek majd az esetleges tov\u00e1bbi hosszabb\u00edt\u00e1sokr\u00f3l. Arr\u00f3l is hat\u00e1rozott a korm\u00e1ny, hogy k\u00fcl\u00f6n jogos\u00edtv\u00e1nyt ad a polg\u00e1rmestereknek, \u00edgy \u0151k h\u00e9tf\u0151 24 \u00f3r\u00e1ig, teh\u00e1t h\u00fasv\u00e9t idej\u00e9re a saj\u00e1t telep\u00fcl\u00e9s\u00fckre n\u00e9zve tov\u00e1bbi speci\u00e1lis, szigor\u00edt\u00f3 szab\u00e1lyokat alkothatnak meg \u00e9s vezethetnek be - t\u00e1j\u00e9koztatott a minisztereln\u00f6k. Azt is elmondta, hogy a kij\u00e1r\u00e1si korl\u00e1toz\u00e1sok meghosszabb\u00edt\u00e1sa el\u0151tt meghallgatt\u00e1k a polg\u00e1rmestereket, kik\u00e9rt\u00e9k a rend\u0151r\u00f6k v\u00e9lem\u00e9ny\u00e9t, besz\u00e9ltek j\u00e1rv\u00e1ny\u00fcgyi szakemberekkel, \u00e9s a tud\u00f3sok v\u00e9lem\u00e9ny\u00e9t is \u00f6sszegy\u0171jt\u00f6tt\u00e9k. Egybehangz\u00f3 volt a v\u00e9leked\u00e9s\u00fck arr\u00f3l, hogy az eddigi korl\u00e1toz\u00e1sok \u00e9rtelmesek \u00e9s sikeresek voltak annyiban, hogy lelass\u00edtott\u00e1k a j\u00e1rv\u00e1ny terjed\u00e9s\u00e9t - k\u00f6z\u00f6lte Orb\u00e1n Viktor.\nA minisztereln\u00f6k nyilatkozat\u00e1ban arra k\u00e9rte az embereket, hogy a korl\u00e1toz\u00f3 szab\u00e1lyokat tarts\u00e1k be, ker\u00fclj\u00e9k a csoportos \u00f6sszej\u00f6veteleket, tarts\u00e1k a t\u00e1vols\u00e1got a k\u00f6zter\u00fcleteken, \u00e9s fokozottan figyeljenek az id\u0151sekre. \u00a0\"Fogadjuk el, hogy ez a h\u00fasv\u00e9t m\u00e1smilyen lesz, mint amilyenek a h\u00fasv\u00e9tjaink lenni szoktak\" - mondta a korm\u00e1nyf\u0151, azt k\u00e9rve, hogy h\u00fasv\u00e9t idej\u00e9n is \"vigy\u00e1zzunk egym\u00e1sra\".\n\nMTI\n\n"}]