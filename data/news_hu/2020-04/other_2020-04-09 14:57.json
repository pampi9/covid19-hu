[{"date": "2020-04-09 14:57", "url": "https://koronavirus.gov.hu/cikkek/szijjarto-peter-magyar-szerb-hatar-menten-elo-ingazok-helyzeterol-targyalt-belgradban", "h1": "Szijj\u00e1rt\u00f3 P\u00e9ter a magyar-szerb hat\u00e1r ment\u00e9n \u00e9l\u0151 ing\u00e1z\u00f3k helyzet\u00e9r\u0151l t\u00e1rgyalt Belgr\u00e1dban", "body": "\nA magyar \u00e9s a szerb hat\u00e1r ment\u00e9n \u00e9l\u0151 ing\u00e1z\u00f3k hat\u00e1r\u00e1tl\u00e9p\u00e9si lehet\u0151s\u00e9geir\u0151l, a teherforgalom fenntart\u00e1s\u00e1r\u00f3l \u00e9s a Szeged-Szabadka vas\u00fatvonal \u00e9p\u00edt\u00e9s\u00e9nek felgyors\u00edt\u00e1s\u00e1r\u00f3l t\u00e1rgyalt Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Belgr\u00e1dban.\n\nA politikus Sinisa Mali szerb p\u00e9nz\u00fcgyminiszterrel tal\u00e1lkozott a szerb f\u0151v\u00e1rosban. Mint mondta, a k\u00e9t orsz\u00e1g \"norm\u00e1l id\u0151kben is\" szoros egym\u00e1sra utalts\u00e1gban \u00e9l egy\u00fctt K\u00f6z\u00e9p-Eur\u00f3p\u00e1ban, ez az egym\u00e1sra utalts\u00e1g pedig rendk\u00edv\u00fcli k\u00f6r\u00fclm\u00e9nyek k\u00f6z\u00f6tt m\u00e9g ink\u00e1bb megmutatkozik. Mindk\u00e9t f\u00e9l \u00e9rdeke az, hogy gazdas\u00e1gilag sikeres legyen - tette hozz\u00e1.\n\"M\u00e9g szorosabb gazdas\u00e1gi egy\u00fcttm\u0171k\u00f6d\u00e9sre lesz sz\u00fcks\u00e9g a k\u00e9t orsz\u00e1g k\u00f6z\u00f6tt annak \u00e9rdek\u00e9ben, hogy a j\u00e1rv\u00e1ny ut\u00e1ni id\u0151szakban gazdas\u00e1gilag sikeresek lehess\u00fcnk\" - sz\u00f6gezte le Szijj\u00e1rt\u00f3 P\u00e9ter, aki eml\u00e9keztetett arra, hogy a k\u00e9t orsz\u00e1g k\u00f6z\u00f6tti kereskedelmi forgalom a tavalyi \u00e9vben rekordot d\u00f6nt\u00f6tt, el\u00e9rte a 2,6 milli\u00e1rd eur\u00f3t.\n\"Azon kell dolgoznunk, hogy az idei esztend\u0151ben ez a lehet\u0151 legminim\u00e1lisabb visszaes\u00e9st szenvedje el. Ez\u00e9rt meg\u00e1llapodtunk abban, hogy tov\u00e1bbra is fenntartjuk a teherforgalom korl\u00e1toz\u00e1smentess\u00e9g\u00e9t a k\u00e9t orsz\u00e1g k\u00f6z\u00f6tt azon a h\u00e1rom hat\u00e1r\u00e1tkel\u0151helyen, ahol erre jelenleg is lehet\u0151s\u00e9g van, \u00e9s megkezdt\u00fck a konkr\u00e9t t\u00e1rgyal\u00e1sokat arr\u00f3l, hogy a hat\u00e1r k\u00e9t oldal\u00e1n \u00e9l\u0151 ing\u00e1z\u00f3k sz\u00e1m\u00e1ra megteremts\u00fck a lehet\u0151s\u00e9get a hat\u00e1r\u00e1tl\u00e9p\u00e9s\u00e9re\" - r\u00e9szletezte.\nEzenfel\u00fcl a k\u00e9t f\u00e9l meg\u00e1llapodott abban, hogy a Szeged \u00e9s Szabadka k\u00f6z\u00f6tti vas\u00fatvonal meg\u00e9p\u00edt\u00e9se \"nemhogy lelassulni nem fog, hanem felgyors\u00edtjuk a munk\u00e1latokat, hiszen ez is a k\u00e9t orsz\u00e1g j\u00f6v\u0151beli gazdas\u00e1gi egy\u00fcttm\u0171k\u00f6d\u00e9se szempontj\u00e1b\u00f3l fontos\".\nSzerbi\u00e1ban \u00e9s Magyarorsz\u00e1gon is jelent\u0151s gazdas\u00e1gfejleszt\u00e9si programra lehet sz\u00e1m\u00edtani, ami lehet\u0151s\u00e9get teremt a k\u00e9t orsz\u00e1g gazdas\u00e1g\u00e1nak a meger\u0151s\u00f6d\u00e9s\u00e9re. A k\u00fclgazdas\u00e1gi \u00e9s k\u00fcl\u00fcgyminiszter ehhez kapcsol\u00f3d\u00f3an r\u00e1mutatott, hogy \"ha \u00f6sszek\u00f6tj\u00fck az er\u0151forr\u00e1sainkat \u00e9s t\u00f6rekv\u00e9seinket, akkor a region\u00e1lis versenyben komoly el\u0151nyre tehet\u00fcnk szert a vil\u00e1gj\u00e1rv\u00e1ny ut\u00e1ni id\u0151szakban\". Felh\u00edvta a figyelmet arra, hogy Budapest \u00e9s Belgr\u00e1d is arra \u00f6szt\u00f6nzi a v\u00e1llalatokat, hogy min\u00e9l szorosabban m\u0171k\u00f6djenek egy\u00fctt, \u00e9s erre a c\u00e9lra az EximBankn\u00e1l 150 milli\u00f3 doll\u00e1ros hitelkeretet nyitottak.\nSzijj\u00e1rt\u00f3 P\u00e9ter kiemelte, hogy a j\u00e1rv\u00e1ny ellen\u00e9re is folytat\u00f3dik a vajdas\u00e1gi gazdas\u00e1gfejleszt\u00e9si program, \"hiszen nek\u00fcnk az az \u00e9rdek\u00fcnk, hogy a Vajdas\u00e1g gazdas\u00e1gilag egyre er\u0151sebb legyen, \u00e9s ez a szerbek \u00e9rdeke is\".\nA miniszter al\u00e1h\u00fazta: mindk\u00e9t f\u00e9l azon lesz, hogy \"a k\u00e9t orsz\u00e1g egy\u00fcttm\u0171k\u00f6d\u00e9s\u00e9vel megteremts\u00fck arra a lehet\u0151s\u00e9get, hogy a vil\u00e1gj\u00e1rv\u00e1ny ut\u00e1ni id\u0151szakban Magyarorsz\u00e1g \u00e9s Szerbia is sikeres lehessen\".\n\nMTI 2020. \u00e1prilis 9.,\n\n"}]