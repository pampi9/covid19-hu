[{"date": "2020-04-30 14:15", "url": "https://koronavirus.gov.hu/cikkek/fokozatosan-szigoru-szabalyok-es-menetrend-szerint-inditjak-ujra-az-eletet", "h1": " Fokozatosan, szigor\u00fa szab\u00e1lyok \u00e9s menetrend szerint ind\u00edtj\u00e1k \u00fajra az \u00e9letet", "body": "\nA h\u00e9tf\u0151n \u00e9letbe l\u00e9p\u0151 \u00faj szab\u00e1lyokkal megkezd\u0151dik a j\u00e1rv\u00e1ny elleni v\u00e9dekez\u00e9s m\u00e1sodik szakasza, amelyben szigor\u00fa szab\u00e1lyok \u00e9s menetrend szerint ind\u00edtj\u00e1k \u00fajra az \u00e9letet - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert azt is elmondta, hogy a j\u00e1rv\u00e1ny ter\u00fcleti k\u00fcl\u00f6nbs\u00e9gei miatt elt\u00e9r\u0151 szab\u00e1lyok vonatkoznak majd vid\u00e9kre \u00e9s Budapestre.\nKiemelte azt is, hogy hat\u00e1lyba l\u00e9pett az a korm\u00e1nyrendelet, amely a kij\u00e1r\u00e1si korl\u00e1toz\u00e1ssal kapcsolatban alapos indoknak min\u0151s\u00edti - figyelemmel a k\u00f6zelg\u0151 \u00e9retts\u00e9gire - a tanulm\u00e1nyi k\u00f6telezetts\u00e9g teljes\u00edt\u00e9s\u00e9t, valamint a tanulm\u00e1nyok lez\u00e1r\u00e1s\u00e1b\u00f3l fakad\u00f3 vizsgak\u00f6telezetts\u00e9gek teljes\u00edt\u00e9s\u00e9t.\nAzt is k\u00f6z\u00f6lte, hogy 304-re emelkedett a j\u00e1rv\u00e1ny\u00fcggyel kapcsolatban ind\u00edtott b\u00fcntet\u0151elj\u00e1r\u00e1sok sz\u00e1ma. R\u00e9mh\u00edrterjeszt\u00e9s miatt 80, k\u00f6zvesz\u00e9llyel fenyeget\u00e9s \u00fcgy\u00e9ben 26, csal\u00e1s miatt 92, j\u00e1rv\u00e1ny\u00fcgyi szab\u00e1lyszeg\u00e9s \u00fcgy\u00e9ben pedig 18 esetben kezdem\u00e9nyeztek b\u00fcntet\u0151elj\u00e1r\u00e1st. Ezekkel \u00f6sszef\u00fcgg\u00e9sben mostan\u00e1ig 56 gyan\u00fas\u00edtottat hallgattak ki.\nA hat\u00e1rforgalomr\u00f3l Kiss R\u00f3bert k\u00f6z\u00f6lte: a teherforgalomban a bel\u00e9p\u0151 oldalon Csan\u00e1dpalot\u00e1n\u00e1l \u00e9s \u00c1rt\u00e1ndn\u00e1l, a kil\u00e9p\u0151 oldalon Csan\u00e1dpalot\u00e1n\u00e1l egy\u00f3r\u00e1s v\u00e1rakoz\u00e1si id\u0151vel kellett sz\u00e1molni d\u00e9lel\u0151tt.\nBesz\u00e1molt arr\u00f3l is, hogy az elm\u00falt 24 \u00f3r\u00e1ban 1186 hat\u00f3s\u00e1gi h\u00e1zi karant\u00e9nt rendeltek el, \u00edgy ism\u00e9t 10 ezer f\u00f6l\u00e9 emelkedett ezek sz\u00e1ma. A hat\u00f3s\u00e1gi h\u00e1zi karant\u00e9nnal \u00f6sszef\u00fcgg\u00e9sben az elm\u00falt 24 \u00f3r\u00e1ban 19 esetben tapasztaltak szab\u00e1lyszeg\u00e9seket. A rend\u0151rs\u00e9g m\u00e1rcius 12-t\u0151l ellen\u0151rzi a hat\u00f3s\u00e1gi h\u00e1zi karant\u00e9nban lev\u0151ket, eddig \u00f6sszesen 1333 esetben kellett int\u00e9zkedni\u00fck a szab\u00e1lyokat be nem tart\u00f3kkal szemben - mondta el Kiss R\u00f3bert.\nK\u00f6z\u00f6lte, a kij\u00e1r\u00e1si korl\u00e1toz\u00e1ssal \u00f6sszef\u00fcgg\u00e9sben az elm\u00falt 24 \u00f3r\u00e1ban 1075 rend\u0151ri int\u00e9zked\u00e9st t\u00f6rt\u00e9nt, ebb\u0151l 448 esetben figyelmeztet\u00e9ssel \u00e9ltek, 296 esetben helysz\u00edni b\u00edrs\u00e1got szabtak ki, illetve 331 esetben feljelent\u00e9st tettek. A kij\u00e1r\u00e1si korl\u00e1toz\u00e1ssal kapcsolatban eddig 39 ezer 619 int\u00e9zked\u00e9st tettek.\nA h\u00e1romnapos hossz\u00fa h\u00e9tv\u00e9g\u00e9re vonatkoz\u00f3 \u00fajs\u00e1g\u00edr\u00f3i felvet\u00e9sre, miszerint piknikez\u0151k lephetik el a nagyobb parkokat, azt mondta: m\u00e1jus 3-ig az eredeti \u00fctemben v\u00e9grehajtj\u00e1k a kij\u00e1r\u00e1si korl\u00e1toz\u00e1s rend\u0151rs\u00e9gi ellen\u0151rz\u00e9s\u00e9t. Tov\u00e1bbra is csak alapos indokkal hagyhatja el otthon\u00e1t mindenki - h\u00edvta fel a figyelmet, hozz\u00e1t\u00e9ve, hogy az el\u0151tt\u00fcnk \u00e1ll\u00f3 h\u00e9tv\u00e9g\u00e9n az \u00f6nkorm\u00e1nyzatok rendelettel az \u00e1ltal\u00e1nosn\u00e1l szigor\u00fabb szab\u00e1lyokat is hozhatnak.\nArra a k\u00e9rd\u00e9sre v\u00e1laszolva, hogy egyes ker\u00fcleti polg\u00e1rmesterek k\u00fcl\u00f6nb\u00f6z\u0151 forgalomkorl\u00e1toz\u00e1sokat szerveznek, azt k\u00f6z\u00f6lte: az \u00f6nkorm\u00e1nyzatok a saj\u00e1t kezel\u00e9s\u00fckben l\u00e9v\u0151 k\u00f6zutakr\u00f3l hozhatnak saj\u00e1t hat\u00e1sk\u00f6r\u00fckben forgalomkorl\u00e1toz\u00f3 d\u00f6nt\u00e9seket.\nArra a felvet\u00e9sre, nem tartanak-e att\u00f3l, hogy a f\u0151v\u00e1rosb\u00f3l t\u00f6megek indulnak majd vid\u00e9kre, arra h\u00edvta fel a f\u0151v\u00e1rosiak figyelm\u00e9t, hogy Budapesten a kij\u00e1r\u00e1si korl\u00e1toz\u00e1sok magatart\u00e1si szab\u00e1lyai m\u00e1jus 3. ut\u00e1n is \u00e9rv\u00e9nyben maradnak. A f\u0151v\u00e1rosiak tov\u00e1bbra is csak alapos indokkal hagyhatj\u00e1k el otthonaikat - mondta Kiss R\u00f3bert.\n\u00a0\nForr\u00e1s: MTI\n\u00a0\n\n"}]