[{"date": "2020-04-20 13:59", "url": "https://koronavirus.gov.hu/cikkek/mar-23-ra-emelkedett-pesti-uti-idosotthon-elhunytjainak-szama-vizsgalat-meg-zajlik", "h1": "M\u00e1r 23-ra emelkedett a Pesti \u00fati id\u0151sotthon elhunytjainak sz\u00e1ma, a vizsg\u00e1lat m\u00e9g zajlik", "body": "\nEddig m\u00e1r 223 igazolt koronav\u00edrus-fert\u0151z\u00f6tt gondozott, 19 fert\u0151z\u00f6tt dolgoz\u00f3 \u00e9s 23 elhunyt a Pesti \u00fati id\u0151sotthonban. A F\u0151v\u00e1rosi \u00d6nkorm\u00e1nyzat \u00e1ltal fenntartott int\u00e9zm\u00e9ny gyakorlatilag g\u00f3cpontt\u00e1 v\u00e1lt, t\u00f6meges a fert\u0151z\u00e9s a gondozottak k\u00f6z\u00f6tt. Az orsz\u00e1gos tisztif\u0151orvos utas\u00edt\u00e1s\u00e1ra az otthonban maradt 267 lak\u00f3 \u00e9s 40 dolgoz\u00f3 m\u00e1sodik k\u00f6r\u00f6s mintav\u00e9tele is megt\u00f6rt\u00e9nt vas\u00e1rnap, a laboreredm\u00e9nyek v\u00e1rhat\u00f3an keddre lesznek v\u00e9glegesek.\n\n\nAz id\u0151sotthonban t\u00f6rt\u00e9ntek miatt m\u00e9g zajlik az orsz\u00e1gos tisztif\u0151orvos \u00e1ltal elrendelt vizsg\u00e1lat. Dr. M\u00fcller Cec\u00edlia h\u00e9tf\u0151i sajt\u00f3t\u00e1j\u00e9koztat\u00f3j\u00e1n elmondta, az m\u00e1r az eddig bek\u00e9rt dokument\u00e1ci\u00f3 alapj\u00e1n is l\u00e1tszik, hogy legal\u00e1bb egy h\u00e9tig nem volt jelen orvos a gondozottak mellett, de m\u00e9g sok a megv\u00e1laszolatlan k\u00e9rd\u00e9s.\u00a0 Mindek\u00f6zben \u00fagy tudni, hogy m\u00e1r m\u00e1rcius k\u00f6zep\u00e9n voltak megbeteged\u00e9sek az id\u0151sotthonban.\nH\u00fasv\u00e9t el\u0151tt, az els\u0151 k\u00f6r\u00f6s laborvizsg\u00e1latok sor\u00e1n koronav\u00edrus-fert\u0151z\u00e9ssel igazolt gondozottakat \u00e9s a betegs\u00e9g t\u00fcneteit mutat\u00f3kat k\u00f3rh\u00e1zba sz\u00e1ll\u00edtott\u00e1k a ment\u0151k. Jelenleg a Szent J\u00e1nos K\u00f3rh\u00e1zban 40 f\u0151, az Orsz\u00e1gos Kor\u00e1nyi Pulmonol\u00f3giai Int\u00e9zetben 69 f\u0151, az Orsz\u00e1gos Orvosi Rehabilit\u00e1ci\u00f3s Int\u00e9zetben 40 f\u0151, a Bajcsy Bajcsy-Zsilinszky K\u00f3rh\u00e1zban 57 f\u0151 Pesti \u00fati gondozott van. \u0150ket a k\u00f6zelj\u00f6v\u0151ben - k\u00e9t negat\u00edv laboreredm\u00e9ny ut\u00e1n - visszaengedik az id\u0151sotthonba.\nAz orsz\u00e1gos tisztif\u0151orvos \u00e1prilis 9-\u00e9n hat\u00e1rozatban k\u00f6telezte a fenntart\u00f3 F\u0151v\u00e1rosi \u00d6nkorm\u00e1nyzatot azonnali int\u00e9zked\u00e9sek v\u00e9grehajt\u00e1s\u00e1ra: a folyamatos orvosi fel\u00fcgyelet biztos\u00edt\u00e1s\u00e1ra, a dolgoz\u00f3k oktat\u00e1s\u00e1ra \u00e9s az el\u00edrt fert\u0151tlen\u00edt\u0151szerek szakszer\u0171 alkalmaz\u00e1s\u00e1ra. Emellett a j\u00e1rv\u00e1ny\u00fcgyi hat\u00f3s\u00e1g vizsg\u00e1latot is ind\u00edtott, amelynek c\u00e9lja, hogy felder\u00edtse hogyan alakulhatott ki t\u00f6meges megbeteged\u00e9s, betartott\u00e1k-e a j\u00e1rv\u00e1ny\u00fcgyi el\u0151\u00edr\u00e1sokat, gondoskodtak-e a lak\u00f3k folyamatos orvosi fel\u00fcgyelet\u00e9r\u0151l, a megbeteged\u00e9seket mikor \u00e9szlelt\u00e9k \u00e9s \u00e9szlel\u00e9st k\u00f6vet\u0151en helyesen j\u00e1rtak-e el, t\u00f6rt\u00e9ntek-e \u00e9s milyen mulaszt\u00e1sok az int\u00e9zm\u00e9nyben. A vizsg\u00e1lat eredm\u00e9ny\u00e9t az orsz\u00e1gos tisztif\u0151orvos \u00e9rt\u00e9keli.\u00a0 Az elm\u00falt napokban katon\u00e1k k\u00f6zrem\u0171k\u00f6d\u00e9s\u00e9vel teljes k\u00f6r\u0171 fert\u0151tlen\u00edt\u00e9st v\u00e9geztek is az id\u0151sotthonban.\nA f\u0151v\u00e1rosi fenntart\u00e1s\u00fa id\u0151sotthonban tapasztalt t\u00f6meges fert\u0151z\u00e9sekkel kapcsolatban, Orb\u00e1n Viktor a minisztereln\u00f6k a napokban \u00fagy fogalmazott, hogy \u201eez egy olyan t\u00e9ny, amin nem lehet egyszer\u0171en csak \u00e1tl\u00e9pni, \u00e9s nyilv\u00e1n nem maradhat k\u00f6vetkezm\u00e9nyek n\u00e9lk\u00fcl sem, de mindent a maga idej\u00e9ben\u201d. Orb\u00e1n Viktor szerint ma az \u00f6sszefog\u00e1st kell keresni \u00e9s a baj elh\u00e1r\u00edt\u00e1s\u00e1nak a lehet\u0151s\u00e9g\u00e9t, seg\u00edteni kell egym\u00e1st. Azt\u00e1n, majd ha t\u00fal vagyunk az eg\u00e9szen, akkor majd t\u00e9rj\u00fcnk vissza arra, hogy mi is t\u00f6rt\u00e9nik az \u00f6nkorm\u00e1nyzati fenntart\u00e1s\u00fa id\u0151sek otthon\u00e1ban, \u00e9s hol milyen \u00e1llapotokat tal\u00e1ltunk.\nGuly\u00e1s Gergely Minisztereln\u00f6ks\u00e9get vezet\u0151 miniszter a legut\u00f3bbi Korm\u00e1nyinf\u00f3n pedig azt mondta, hogy a fenntart\u00f3i felel\u0151ss\u00e9g sem most, sem a j\u00f6v\u0151ben nem lesz megker\u00fclhet\u0151 \u00e9s a f\u0151v\u00e1rosi fenntart\u00e1s\u00fa id\u0151sotthonokkal kapcsolatban a f\u0151v\u00e1ros felel\u0151ss\u00e9ge nem tehet\u0151 z\u00e1r\u00f3jelbe.\n\u00a0\n\u00a0\n\n"}]