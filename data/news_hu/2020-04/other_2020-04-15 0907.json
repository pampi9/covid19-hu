[{"date": "2020-04-15 09:07", "url": "https://koronavirus.gov.hu/cikkek/ingyen-hitelt-vehetnek-igenybe-gazdak", "h1": "Ingyen hitelt vehetnek ig\u00e9nybe a gazd\u00e1k", "body": "\nIngyen hitelhez juthatnak a gazd\u00e1k az Agr\u00e1r Sz\u00e9chenyi K\u00e1rtya foly\u00f3sz\u00e1mlahitel\u00e9vel - mondta Feldman Zsolt, az Agr\u00e1rminiszt\u00e9rium mez\u0151gazdas\u00e1g\u00e9rt \u00e9s vid\u00e9kfejleszt\u00e9s\u00e9rt felel\u0151s \u00e1llamtitk\u00e1ra szerda reggel a Kossuth r\u00e1di\u00f3 J\u00f3 Reggelt, Magyarorsz\u00e1g c\u00edm\u0171 m\u0171sor\u00e1ban.\n\n\nAz \u00e1llamtitk\u00e1r hangs\u00falyozta, a legfontosabb a j\u00e1rv\u00e1nyhelyzetben, hogy biztos\u00edts\u00e1k a gazd\u00e1k likvidit\u00e1s\u00e1t, aminek az egyik leghat\u00e9konyabb eszk\u00f6ze az Agr\u00e1r Sz\u00e9chenyi K\u00e1rtya hitellelhet\u0151s\u00e9ge.\nAz elm\u00falt \u00e9vekben is 200 milli\u00e1rd forint \u00e9rt\u00e9kben helyeztek ki ilyen hiteleket a bankokon kereszt\u00fcl.\nHozz\u00e1tette, az \u00e9v v\u00e9g\u00e9ig megk\u00f6t\u00f6tt \u00faj hitelszerz\u0151d\u00e9sekn\u00e9l a felvehet\u0151 hitel maximum\u00e1t a jelenlegi 100 milli\u00f3 forintr\u00f3l 200 milli\u00f3 forintra n\u00f6velt\u00e9k, \u00e9s teljesen - a t\u00e1rca k\u00f6lts\u00e9gvet\u00e9s\u00e9b\u0151l - kamat-, illetve k\u00f6lts\u00e9gmentess\u00e9 alak\u00edtott\u00e1k a konstrukci\u00f3t.\nKit\u00e9rt arra is, fontos az anyagi t\u00e1mogat\u00e1s, de a legfontosabb, hogy az \u00e9rt\u00e9kes\u00edt\u00e9si lehet\u0151s\u00e9geket biztos\u00edts\u00e1k. Ez\u00e9rt figyelemre m\u00e9lt\u00f3 a N\u00e9bih online piactere, ahol a termel\u0151k \u00e9s a fogyaszt\u00f3k tal\u00e1lkozhatnak.\nHozz\u00e1tette, arra biztatnak minden termel\u0151t \u00e9s fogyaszt\u00f3t, hogy keress\u00e9k ezeket az online lehet\u0151s\u00e9geket, hiszen biztons\u00e1gos fel\u00fcletet ny\u00fajtanak a keresked\u00e9sre.\n\u00a0\nForr\u00e1s: MTI\n\n"}]