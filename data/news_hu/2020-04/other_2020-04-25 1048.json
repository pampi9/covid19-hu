[{"date": "2020-04-25 10:48", "url": "https://koronavirus.gov.hu/cikkek/nem-erkezik-unios-tobbletforras-jarvanyhelyzet-kezelesere", "h1": "Nem \u00e9rkezik uni\u00f3s t\u00f6bbletforr\u00e1s a j\u00e1rv\u00e1nyhelyzet kezel\u00e9s\u00e9re", "body": "\nA koronav\u00edrus-j\u00e1rv\u00e1nnyal \u00f6sszef\u00fcgg\u00e9sben Magyarorsz\u00e1gra nem \u00e9rkezik t\u00f6bbletforr\u00e1s az Eur\u00f3pai Uni\u00f3t\u00f3l - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) eur\u00f3pai uni\u00f3s fejleszt\u00e9sek\u00e9rt felel\u0151s \u00e1llamtitk\u00e1ra a Magyar Nemzet szombati sz\u00e1m\u00e1ban megjelent interj\u00faban.\n\n\nPer\u00e9nyi Zsigmond elmondta: hamisak a t\u00f6bb ezer milli\u00e1rd forintnyi, a j\u00e1rv\u00e1nyhelyzet kezel\u00e9s\u00e9re ford\u00edthat\u00f3 uni\u00f3s forr\u00e1sokr\u00f3l sz\u00f3l\u00f3 h\u00edrek, p\u00e9nz\u00fcgyi t\u00e1mogat\u00e1sr\u00f3l nincs sz\u00f3. A val\u00f3s\u00e1g az, hogy az Eur\u00f3pai Bizotts\u00e1g (EB) csup\u00e1n koronav\u00edrus-reag\u00e1l\u00e1si beruh\u00e1z\u00e1si kezdem\u00e9nyez\u00e9sre tett javaslatot. Ahhoz viszont, hogy Magyarorsz\u00e1gnak t\u00f6bbletforr\u00e1s \u00e1lljon rendelkez\u00e9s\u00e9re, a jelenlegi t\u00f6bb\u00e9ves p\u00e9nz\u00fcgyi keret m\u00f3dos\u00edt\u00e1s\u00e1ra lenne sz\u00fcks\u00e9g a tag\u00e1llamok egyhang\u00fa t\u00e1mogat\u00e1s\u00e1val. Ilyen javaslatot az EB azonban nem terjesztett el\u0151, \u00edgy t\u00e1rgyal\u00e1s sem volt r\u00f3la - mutatott r\u00e1 az \u00e1llamtitk\u00e1r.\nHozz\u00e1tette, m\u00e9g az \u00e9ves kifizet\u00e9si \u00fctemterv sem m\u00f3dosul, amit a bizotts\u00e1g rendelete sz\u00f3 szerint is tartalmaz, b\u00e1r ezt igyekeznek agyonhallgatni az ellenz\u00e9ki politikusok.\nPer\u00e9nyi Zsigmond elmondta, a magyar korm\u00e1ny konkr\u00e9t v\u00e1laszokat ad a j\u00e1rv\u00e1ny\u00fcgyi helyzetre, ellent\u00e9tben a bizotts\u00e1g l\u00e1tszatint\u00e9zked\u00e9seivel, amelyet uni\u00f3s ment\u0151csomagnak neveznek. Semmilyen pluszforr\u00e1sr\u00f3l nincs sz\u00f3 egyik tag\u00e1llam eset\u00e9ben sem - sz\u00f6gezte le.\nMint mondta, ezek az \u00f6sszegek a tag\u00e1llamoknak a 2014-2020-as id\u0151szakra m\u00e1r kor\u00e1bban, h\u00e9t \u00e9vre el\u0151re meg\u00edt\u00e9lt uni\u00f3s p\u00e9nz\u00fcgyi csomagban az utols\u00f3 fill\u00e9rig benne vannak. A br\u00fcsszeli javaslat \u00fagy sz\u00f3lt, hogy a m\u00e9g fel nem haszn\u00e1lt uni\u00f3s forr\u00e1sokat fel lehet haszn\u00e1lni a j\u00e1rv\u00e1ny elleni v\u00e9dekez\u00e9sre. Ez likvidit\u00e1sban jelenthet seg\u00edts\u00e9get, legink\u00e1bb azon orsz\u00e1goknak, amelyek gazdas\u00e1ga nincs olyan \u00e1llapotban, hogy kezelni tudj\u00e1k a koronav\u00edrus okozta helyzetet - magyar\u00e1zta az \u00e1llamtitk\u00e1r.\nKiemelte, Magyarorsz\u00e1gnak - az eur\u00f3pai szinten is kiemelked\u0151 gazdas\u00e1gi teljes\u00edtm\u00e9ny\u00e9nek k\u00f6sz\u00f6nhet\u0151en - van p\u00e9nz\u00fcgyi mozg\u00e1stere, ez\u00e9rt a tartal\u00e9kait a j\u00e1rv\u00e1ny elleni v\u00e9dekez\u00e9sre \u00e9s a gazdas\u00e1gv\u00e9delmi akci\u00f3tervre tudja ford\u00edtani. Tov\u00e1bb\u00e1 Magyarorsz\u00e1g a koh\u00e9zi\u00f3s forr\u00e1sokat lek\u00f6t\u00f6tte fejleszt\u00e9sekre, m\u00e1r fut\u00f3 p\u00e1ly\u00e1zatok, beruh\u00e1z\u00e1sok zajlanak orsz\u00e1gszerte.\nEzekt\u0151l a projektekt\u0151l nem lehet el\u00e1llni, de erre nincs is sz\u00e1nd\u00e9k. Az innov\u00e1ci\u00f3s t\u00e1rca a beruh\u00e1z\u00e1sok v\u00e9grehajt\u00e1s\u00e1t seg\u00edt\u0151 \u00e9s k\u00f6nny\u00edt\u0151 komplex csomagot jelentett be annak \u00e9rdek\u00e9ben, hogy a neh\u00e9z helyzetbe ker\u00fclt projektgazd\u00e1k is megval\u00f3s\u00edthass\u00e1k fejleszt\u00e9si elk\u00e9pzel\u00e9seiket - mondta el Per\u00e9nyi Zsigmond.\n\u00a0\nForr\u00e1s: MTI\n\n"}]