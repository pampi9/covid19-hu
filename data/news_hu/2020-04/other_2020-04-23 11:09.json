[{"date": "2020-04-23 11:09", "url": "https://koronavirus.gov.hu/cikkek/ujabb-konnyitesek-gyermeket-nevelo-csaladoknak", "h1": "\u00dajabb k\u00f6nny\u00edt\u00e9sek a gyermeket nevel\u0151 csal\u00e1doknak", "body": "\nJ\u00falius elsej\u00e9t\u0151l a cseden, gyeden \u00e9s gyesen l\u00e9v\u0151 any\u00e1k is ig\u00e9nybe vehetik a nyelvvizsga-, a KRESZ-tanfolyam- \u00e9s a KRESZ-vizsgad\u00edj visszat\u00e9r\u00edt\u00e9s\u00e9nek lehet\u0151s\u00e9g\u00e9t \u2013 k\u00f6z\u00f6lte Nov\u00e1k Katalin az EMMI \u00e1llamtitk\u00e1ra.\n\n\nA Magyar K\u00f6zl\u00f6nyben szerda \u00e9jjel megjelent rendelet c\u00e9lja, hogy seg\u00edtse az \u00e9desany\u00e1k k\u00e9s\u0151bbi elhelyezked\u00e9s\u00e9t, a koronav\u00edrus-j\u00e1rv\u00e1ny miatti nehezebb gazdas\u00e1gi helyzetben ugyanis fontos, hogy jobb es\u00e9ly\u00fck legyen a kisgyermeket nevel\u0151knek a munkaer\u0151piacon \u2013 mondta az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\nArr\u00f3l is d\u00f6nt\u00f6ttek m\u00e1r kor\u00e1bban, hogy aki a vesz\u00e9lyhelyzet ideje alatt bet\u00f6lti a KRESZ-tanfolyam \u00e9s -vizsga 20 \u00e9ves, valamint a nyelvvizsga 35 \u00e9ves ig\u00e9nyl\u00e9si korhat\u00e1r\u00e1t, az a vesz\u00e9lyhelyzet megsz\u0171n\u00e9se ut\u00e1n hat h\u00f3napig m\u00e9g \u00e9lhet a lehet\u0151s\u00e9ggel - tette hozz\u00e1.\nAz \u00e1llamtitk\u00e1r elmondta, hogy a babav\u00e1r\u00f3 t\u00e1mogat\u00e1s \u00e9s a csal\u00e1di otthonteremt\u00e9si kedvezm\u00e9ny (csok) felt\u00e9tele, hogy az el\u0151bbi eset\u00e9ben az ig\u00e9nyl\u0151 h\u00e1rom \u00e9v, egy t\u00edzmilli\u00f3s csok eset\u00e9ben pedig k\u00e9t \u00e9v folyamatos jogviszonnyal rendelkezzen, a koronav\u00edrus-j\u00e1rv\u00e1ny miatt azonban t\u00f6bben elvesz\u00edthetik \u00e1ll\u00e1sukat. Annak \u00e9rdek\u00e9ben, hogy ebben az esetben se essen el a t\u00e1mogat\u00e1st\u00f3l, aki \u00fajra elhelyezkedik, a vesz\u00e9lyhelyzet id\u0151szak\u00e1t, maximum hat h\u00f3napot besz\u00e1m\u00edthat munkaviszonyk\u00e9nt - t\u00e1j\u00e9koztatott.\nHozz\u00e1f\u0171zte, hogy a csok \u00e9s a babav\u00e1r\u00f3 t\u00e1mogat\u00e1s \u00e9letkori hat\u00e1rait is meghosszabb\u00edtott\u00e1k a vesz\u00e9lyhelyzetet k\u00f6vet\u0151 30 napig, a hitelt\u00f6rleszt\u00e9si morat\u00f3rium pedig ezekre is \u00e9rv\u00e9nyes.\nA rendelet lehet\u0151v\u00e9 teszi azt is, hogy a feles\u00e9g meghatalmaz\u00e1s\u00e1val a f\u00e9rj egyed\u00fcl is ig\u00e9nyelhesse a bankfi\u00f3kban a babav\u00e1r\u00f3 t\u00e1mogat\u00e1st, \u00edgy p\u00e9ld\u00e1ul a kismam\u00e1nak nem kell szem\u00e9lyesen jelen lennie - jelezte az \u00e1llamtitk\u00e1r.\nNov\u00e1k Katalin hangs\u00falyozta, hogy a csal\u00e1dt\u00e1mogat\u00e1si rendszer teljesk\u00f6r\u0171en el\u00e9rhet\u0151, a korm\u00e1ny pedig olyan k\u00f6nny\u00edt\u00e9seket igyekszik bevezetni, amelyeknek k\u00f6sz\u00f6nhet\u0151en a gyermekv\u00e1llal\u00e1s el\u0151tt \u00e1ll\u00f3knak nem kell lemondaniuk a t\u00e1mogat\u00e1sokr\u00f3l.\n\u00a0\nForr\u00e1s: MTI\n\u00a0\n\n"}]