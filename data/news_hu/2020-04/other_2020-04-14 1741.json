[{"date": "2020-04-14 17:41", "url": "https://koronavirus.gov.hu/cikkek/videokonferencian-egyeztetett-miniszter-korhazigazgatokkal", "h1": "Videokonferenci\u00e1n egyeztetett a miniszter a k\u00f3rh\u00e1zigazgat\u00f3kkal", "body": "\nVideokonferenci\u00e1n egyeztetett a miniszter a k\u00f3rh\u00e1zigazgat\u00f3kkal az int\u00e9zm\u00e9nyek felk\u00e9sz\u00fclts\u00e9g\u00e9r\u0151l Prof. Dr. K\u00e1sler Mikl\u00f3s, az Emmi vezet\u0151je ma videokonferenci\u00e1n k\u00f6sz\u00f6nte meg a hazai eg\u00e9szs\u00e9g\u00fcgyi int\u00e9zm\u00e9nyek, k\u00f3rh\u00e1zak f\u0151igazgat\u00f3inak \u00e9s munkat\u00e1rsainak az eddig teljes\u00edtett \u00e1gazati felk\u00e9sz\u00fcl\u00e9st a koronav\u00edrus-j\u00e1rv\u00e1ny elleni v\u00e9dekez\u00e9sre, a betegek kezel\u00e9s\u00e9re, az intenz\u00edv \u00e1gyak el\u0151k\u00e9sz\u00edt\u00e9s\u00e9re \u00e9s a l\u00e9legeztet\u00e9sre szorul\u00f3 betegek ell\u00e1t\u00e1s\u00e1ra. Orsz\u00e1gszerte zajlik a k\u00f3rh\u00e1zakban az \u00e1gykapacit\u00e1s-b\u0151v\u00edt\u00e9s, felk\u00e9sz\u00fclve a t\u00f6meges megbeteged\u00e9sekre. Egy h\u00f3nap \u00e1llt minden int\u00e9zm\u00e9ny vezet\u0151s\u00e9g\u00e9nek rendelkez\u00e9s\u00e9re, hogy v\u00e9grehajts\u00e1k a r\u00e1juk vonatkoz\u00f3 \u00e1tszervez\u00e9seket, amelyeket a k\u00f3rh\u00e1zak d\u00f6nt\u0151 t\u00f6bbs\u00e9gben teljes\u00edtettek is.\n\nA WHO bejelent\u00e9se ut\u00e1n az emberi er\u0151forr\u00e1sok minisztere azonnal \u00f6sszeh\u00edvta a koronav\u00edrus-j\u00e1rv\u00e1ny elleni v\u00e9dekez\u00e9sben vezet\u0151 szerepet bet\u00f6lt\u0151 h\u00e1tt\u00e9rint\u00e9zm\u00e9nyek k\u00e9pvisel\u0151it. A minisztereln\u00f6k \u00e1ltal vezetett operat\u00edv t\u00f6rzs \u00fatmutat\u00e1sai alapj\u00e1n, az EMMI minisztere 2020. janu\u00e1r 25-e \u00f3ta minden nap egyeztet az EMMI int\u00e9zm\u00e9nyeinek szakmai k\u00e9pvisel\u0151ivel. A feladatszab\u00e1sok c\u00e9lja az el\u0151tt\u00fcnk \u00e1ll\u00f3 id\u0151szakra vonatkoz\u00f3 folyamatos felk\u00e9sz\u00fcl\u00e9s strat\u00e9giai el\u0151k\u00e9sz\u00edt\u00e9se. Az ir\u00e1nymutattat\u00e1sok alapj\u00e1n a szakmai munka a nap 24 \u00f3r\u00e1j\u00e1ban folyik. Az elj\u00e1r\u00e1srendek - a diagnosztikai \u00e9s ter\u00e1pi\u00e1s protokoll tekintet\u00e9ben - a leg\u00fajabb ismeretek \u00e9s tapasztalatok alapj\u00e1n ker\u00fclnek aktualiz\u00e1l\u00e1sra. Az EMMI- int\u00e9zked\u00e9sek (rendeletek, utas\u00edt\u00e1sok) mind a lakoss\u00e1g, mind az eg\u00e9szs\u00e9g\u00fcgyben dolgoz\u00f3k v\u00e9delme \u00e9rdek\u00e9ben t\u00f6rt\u00e9nnek. Az EMMI nyomat\u00e9kosan felh\u00edvja a lakoss\u00e1g figyelm\u00e9t arra, hogy a t\u00e1rsadalom \u00e9s az eg\u00e9szs\u00e9g\u00fcgy egy\u00fcttm\u0171k\u00f6d\u00e9s\u00e9ben az egy\u00e9ni \u00e9s kollekt\u00edv fegyelem meghat\u00e1rozza a koronav\u00edrus j\u00e1rv\u00e1ny elleni k\u00fczdelm\u00fcnk eredm\u00e9nyess\u00e9g\u00e9t.\n\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]