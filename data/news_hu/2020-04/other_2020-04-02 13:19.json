[{"date": "2020-04-02 13:19", "url": "https://koronavirus.gov.hu/cikkek/az-oktatasi-akciocsoport-dolgozik-az-erettsegik-megszervezesen", "h1": "Az oktat\u00e1si akci\u00f3csoport dolgozik az \u00e9retts\u00e9gik megszervez\u00e9s\u00e9n", "body": "\nAz orsz\u00e1gos vesz\u00e9lyhelyzetben az \u00e9retts\u00e9gi korrekt, minden szempontot figyelembe vev\u0151 megszervez\u00e9se az egyik legnagyobb kih\u00edv\u00e1s, amelyen az oktat\u00e1si akci\u00f3csoport dolgozik - mondta Maruzsa Zolt\u00e1n k\u00f6znevel\u00e9si \u00e1llamtitk\u00e1r.\n\n\nA k\u00f6znevel\u00e9si \u00e1llamtitk\u00e1r az ellenz\u00e9ki p\u00e1rtoknak a t\u00e9m\u00e1ban cs\u00fct\u00f6rt\u00f6k\u00f6n elhangzott nyilatkozataira reag\u00e1lt. Maruzsa Zolt\u00e1n kiemelte: t\u00f6bb forgat\u00f3k\u00f6nyv is k\u00e9sz\u00fcl, ezek k\u00f6z\u00f6tt d\u00f6nt\u00e9st hozni \u00e9s a megfelel\u0151 \u00fctemez\u00e9st kiv\u00e1lasztani els\u0151sorban a j\u00e1rv\u00e1ny\u00fcgyi helyzet alapj\u00e1n lehets\u00e9ges.\nMivel m\u00e9g t\u00f6bb mint egy h\u00f3nap van h\u00e1tra az \u00e9retts\u00e9gi hagyom\u00e1nyos kezd\u00e9si id\u0151pontj\u00e1ig, a j\u00e1rv\u00e1ny\u00fcgyi k\u00e9rd\u00e9sekben azonban nem l\u00e1tnak el\u0151re egy h\u00f3napot, az \u00e9rintettek t\u00fcrelm\u00e9t k\u00e9rik - mondta a k\u00f6znevel\u00e9si \u00e1llamtitk\u00e1r.\nHangs\u00falyozta: mivel az \u00e9retts\u00e9gi k\u00f6vetelm\u00e9nyek nem v\u00e1ltoztak, a felk\u00e9sz\u00fcl\u00e9st folytatni kell. Maruzsa Zolt\u00e1n hozz\u00e1tette: az ellenz\u00e9ki p\u00e1rtokt\u00f3l \u00e9s a vel\u00fck egy\u00fcttm\u0171k\u00f6d\u0151 m\u00e9di\u00e1t\u00f3l azt k\u00e9rik, ne \u00e1ll\u00edts\u00e1k, hogy az \u00e9retts\u00e9gi megszervez\u00e9se k\u00f6r\u00fcl k\u00e1osz van, egyel\u0151re ugyanis semmif\u00e9le d\u00f6nt\u00e9s nem sz\u00fcletett, csak az \u0151 nyilatkozataik okoznak zavart \u00e9s sz\u00edtj\u00e1k a v\u00e1rakoz\u00e1ssal teli fesz\u00fclts\u00e9get.\n\"A korm\u00e1ny a kell\u0151 id\u0151ben meg fogja hozni a sz\u00fcks\u00e9ges d\u00f6nt\u00e9seket. Ez az id\u0151 m\u00e9g nem j\u00f6tt el, de azt \u00edg\u00e9rj\u00fck, hogy m\u00e9g a h\u00fasv\u00e9t el\u0151tt a terveket ismertetni fogjuk\" - mondta a k\u00f6znevel\u00e9si \u00e1llamtitk\u00e1r.\n\u00a0\n\nForr\u00e1s: MTI\n\n"}]