[{"date": "2020-04-25 14:57", "url": "https://koronavirus.gov.hu/cikkek/az-adocsokkentesek-segitik-munkahelyek-vedelmet-es-gazdasag-ujrainditasat", "h1": "Az ad\u00f3cs\u00f6kkent\u00e9sek seg\u00edtik a munkahelyek v\u00e9delm\u00e9t \u00e9s a gazdas\u00e1g \u00fajraind\u00edt\u00e1s\u00e1t", "body": "\nAz ad\u00f3cs\u00f6kkent\u00e9sek seg\u00edtik a munkahelyek v\u00e9delm\u00e9t \u00e9s a gazdas\u00e1g \u00fajraind\u00edt\u00e1s\u00e1t - mondta a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\n\nIzer Norbert hangs\u00falyozta: ez a korm\u00e1ny az ad\u00f3cs\u00f6kkent\u00e9st v\u00e1lasztotta v\u00e1ls\u00e1gkezel\u00e9si m\u00f3dszerk\u00e9nt, szemben a baloldali korm\u00e1nnyal, akik \"ad\u00f3emel\u00e9sekkel \u00e9s megszor\u00edt\u00e1sokkal oper\u00e1ltak\" 2008-ban. Kiemelte: a korm\u00e1ny tov\u00e1bbra is az ad\u00f3cs\u00f6kkent\u00e9s politik\u00e1j\u00e1ban hisz.\nT\u00e1j\u00e9koztat\u00e1sa szerint a koronav\u00edrus-j\u00e1rv\u00e1ny miatt a korm\u00e1ny m\u00e1r t\u00f6bb mint 600 milli\u00e1rd forintot k\u00f6lt\u00f6tt v\u00e9dekez\u00e9sre, illetve a v\u00e9dekez\u00e9st szolg\u00e1l\u00f3 eszk\u00f6z\u00f6k beszerz\u00e9s\u00e9re, csak ad\u00f3int\u00e9zked\u00e9sekre pedig t\u00f6bb mint 300 milli\u00e1rd forintot ford\u00edtottak. Hozz\u00e1tette: a meghozott int\u00e9zked\u00e9sek szint\u00e9n 300 milli\u00e1rd forintot hagynak a v\u00e1llalkoz\u00e1sokn\u00e1l, illetve a csal\u00e1dokn\u00e1l.\nAz ad\u00f3cs\u00f6kkent\u00e9si int\u00e9zked\u00e9sek k\u00f6z\u00fcl kiemelte: a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1b\u00f3l (kata) 26 tev\u00e9kenys\u00e9gi k\u00f6rben dolgoz\u00f3k kaptak n\u00e9gyhavi mentess\u00e9get. Ez, a j\u00fanius 30-ig tart\u00f3 n\u00e9gyhavi ad\u00f3mentess\u00e9g, 26 milli\u00e1rd forintot hagy a kisv\u00e1llalkoz\u00f3kn\u00e1l - mondta.\nHozz\u00e1tette: a kedvezm\u00e9nyt az ad\u00f3hat\u00f3s\u00e1g automatikusan, k\u00e9relem n\u00e9lk\u00fcl biztos\u00edtja, a h\u00e9ten t\u00f6bb mint 151 kat\u00e1s v\u00e1llalkoz\u00f3nak t\u00f6r\u00f6lt\u00e9k ezt a n\u00e9gyhavi ad\u00f3k\u00f6telezetts\u00e9get. A kat\u00e1sok az ad\u00f3mentess\u00e9g ideje alatt is ugyanazokra az ell\u00e1t\u00e1sokra jogosultak, mint kor\u00e1bban, \u00e9s ezt az id\u0151szakot is figyelembe veszik a nyugd\u00edj besz\u00e1m\u00edt\u00e1sakor - hangs\u00falyozta Izer Norbert.\nElmondta: t\u00f6bb t\u00edzezer neh\u00e9z helyzetbe ker\u00fclt v\u00e1llalkoz\u00f3nak alig kell k\u00f6zterheket fizetnie a b\u00e9rek ut\u00e1n. A turizmusban, a vend\u00e9gl\u00e1t\u00f3iparban \u00e9s a mez\u0151gazdas\u00e1gban ig\u00e9nybe vehet\u0151 n\u00e9gyhavi ad\u00f3k\u00f6nny\u00edt\u00e9s 66 milli\u00e1rd forintot hagy a munkav\u00e1llal\u00f3kn\u00e1l \u00e9s a munk\u00e1ltat\u00f3kn\u00e1l.\nA P\u00e9nz\u00fcgyminiszt\u00e9rium sz\u00e1m\u00edt\u00e1sai szerint 220 ezer munkav\u00e1llal\u00f3 \u00e9rintett az ad\u00f3k\u00f6nny\u00edt\u00e9sben, akik b\u00e9re ut\u00e1n csak a szem\u00e9lyi j\u00f6vedelemad\u00f3t (szja) \u00e9s egy 7710 forintos maxim\u00e1lis \u00f6sszeg\u0171 eg\u00e9szs\u00e9gbiztos\u00edt\u00e1si j\u00e1rul\u00e9kot kell levonni - emelte ki. P\u00e9ld\u00e1val \u00e9rz\u00e9keltetve azt mondta: egy szakk\u00e9pzett munk\u00e1s minim\u00e1lb\u00e9re eset\u00e9n havi 71 ezer forintr\u00f3l mond le a k\u00f6zponti k\u00f6lts\u00e9gvet\u00e9s a foglalkoztat\u00f3 \u00e9s a munkav\u00e1llal\u00f3 jav\u00e1ra.\nA turizmusban az els\u0151 f\u00e9l\u00e9vben nem kell turizmusfejleszt\u00e9si hozz\u00e1j\u00e1rul\u00e1st fizetnie a szektorban dolgoz\u00f3 15 ezer v\u00e1llalkoz\u00f3nak, \u00e9s j\u00fanius 30-ig a Sz\u00e9chenyi Pihen\u0151 K\u00e1rty\u00e1k (SZ\u00c9P-k\u00e1rtya) ad\u00f3terhel\u00e9s\u00e9t is kevesebb mint a fel\u00e9re cs\u00f6kkentette a korm\u00e1ny. Az eddigi 32,5 sz\u00e1zal\u00e9kos ad\u00f3 helyett m\u00e1r csak 15 sz\u00e1zal\u00e9kot kell fizetni, valamint a keret\u00f6sszeg is emelkedett, a versenyszf\u00e9r\u00e1ban 450 ezerr\u0151l 800 ezer, a k\u00f6zszf\u00e9r\u00e1ban 200 ezerr\u0151l 400 ezer forintra. Szint\u00e9n a turizmust seg\u00edti, hogy az \u00e9v v\u00e9g\u00e9ig az idegenforgalmi ad\u00f3t nem kell megfizetni - tette hozz\u00e1.\nIzer Norbet k\u00f6z\u00f6lte: az \u00e1tmeneti int\u00e9zked\u00e9sek mellett a vesz\u00e9lyhelyzet ut\u00e1n, hossz\u00fa t\u00e1von is fennmarad\u00f3 ad\u00f3cs\u00f6kkent\u00e9sekr\u0151l is d\u00f6nt\u00f6tt a korm\u00e1ny. A 2016-ban k\u00f6t\u00f6tt b\u00e9rmeg\u00e1llapod\u00e1s r\u00e9szek\u00e9nt - a j\u00e1rv\u00e1nyhelyzetre tekintettel eltekintve a 6 sz\u00e1zal\u00e9kos re\u00e1lb\u00e9r-emelked\u00e9s felt\u00e9tel\u00e9t\u0151l - a korm\u00e1ny a szoci\u00e1lis hozz\u00e1j\u00e1rul\u00e1si ad\u00f3 (szocho) m\u00e9rt\u00e9k\u00e9t tov\u00e1bbi k\u00e9t sz\u00e1zal\u00e9kponttal, 17,5 sz\u00e1zal\u00e9kr\u00f3l 15,5 sz\u00e1zal\u00e9kra cs\u00f6kkenti j\u00falius elsej\u00e9vel. Ez az int\u00e9zked\u00e9s k\u00f6r\u00fclbel\u00fcl 160 milli\u00e1rd forintot hagy a v\u00e1llalkoz\u00e1sokn\u00e1l, k\u00f6zel n\u00e9gymilli\u00f3 embert \u00e9s 300 ezer v\u00e1llalkoz\u00e1st \u00e9rint a k\u00f6nny\u00edt\u00e9s - hangs\u00falyozta.\nHozz\u00e1tette: a kisv\u00e1llalati ad\u00f3 (kiva) m\u00e9rt\u00e9ke is cs\u00f6kken, janu\u00e1r elsej\u00e9t\u0151l 12 sz\u00e1zal\u00e9k helyett m\u00e1r csak 11 sz\u00e1zal\u00e9kot kell fizetni a kisv\u00e1llalkoz\u00f3knak, \u00edgy mintegy 51 ezer v\u00e1llalkoz\u00e1sn\u00e1l hagy a korm\u00e1ny k\u00f6r\u00fclbel\u00fcl t\u00edzmilli\u00e1rd forintot.\nA szocho cs\u00f6kkent\u00e9s\u00e9vel az \u00e1llamtitk\u00e1r szerint a kat\u00e1sok magasabb ell\u00e1t\u00e1si alapot sz\u00e1m\u00edthatnak ugyanolyan \u00f6sszeg\u0171 ad\u00f3befizet\u00e9skor, \u00e9s az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1st (ekho) v\u00e1laszt\u00f3kra is a cs\u00f6kkentett 15,5 sz\u00e1zal\u00e9kos szocho szint vonatkozik.\nIzer Norbert arr\u00f3l is t\u00e1j\u00e9koztatott, hogy az ad\u00f3cs\u00f6kkent\u00e9sek mellett t\u00f6bb ad\u00f3z\u00e1si hat\u00e1rid\u0151 - p\u00e9ld\u00e1ul a t\u00e1rsas\u00e1gi ad\u00f3\u00e9 - szeptember 30-ra m\u00f3dosul a v\u00e1llalkoz\u00e1soknak, a vesz\u00e9lyhelyzet miatti fizet\u00e9si neh\u00e9zs\u00e9gekkel k\u00fcszk\u00f6d\u0151knek pedig lehet\u0151s\u00e9g\u00fck van 12 havi r\u00e9szletfizet\u00e9sre, vagy 6 havi p\u00f3tl\u00e9kmentes fizet\u00e9si halaszt\u00e1sra is, \u00f6tmilli\u00f3 forintos limitig. Akiket m\u00e9g s\u00falyosabban \u00e9rint a j\u00e1rv\u00e1ny hat\u00e1sa, azoknak ak\u00e1r az ad\u00f3fizet\u00e9si k\u00f6telezetts\u00e9get is lehet m\u00e9rs\u00e9kelni szint\u00e9n \u00f6tmilli\u00f3 forintos keret\u00f6sszegig - mondta.\nForr\u00e1s: MTI\n\n"}]