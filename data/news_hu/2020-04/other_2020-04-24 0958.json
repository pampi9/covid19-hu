[{"date": "2020-04-24 09:58", "url": "https://koronavirus.gov.hu/cikkek/fokozatosan-szigoru-menetrend-mellett-ujraindithato-az-elet-vedekezes-masodik-szakaszaban", "h1": "Fokozatosan, szigor\u00fa menetrend mellett \u00fajraind\u00edthat\u00f3 az \u00e9let a v\u00e9dekez\u00e9s m\u00e1sodik szakasz\u00e1ban", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s els\u0151 szakasza j\u00f6v\u0151 h\u00e9t v\u00e9g\u00e9n lez\u00e1rul, ez\u00e9rt a kij\u00e1r\u00e1si korl\u00e1toz\u00e1sok helyett \u00faj szab\u00e1lyokat fog megalkotni a korm\u00e1ny, \u00e9s fokozatosan \u00fajraind\u00edthat\u00f3 lesz az \u00e9let - k\u00f6z\u00f6lte Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA v\u00e9dekez\u00e9s els\u0151 szakasz\u00e1ban felk\u00e9sz\u00edtett\u00e9k Magyarorsz\u00e1got a legrosszabb forgat\u00f3k\u00f6nyv eset\u00e9re is. Az ezut\u00e1n kezd\u0151d\u0151 m\u00e1sodik szakaszban fokozatosan, szigor\u00fa menetrend mellett \u00fajraind\u00edthat\u00f3 az \u00e9let Magyarorsz\u00e1gon - fejtette ki, hangs\u00falyozva: ennek az a felt\u00e9tele, hogy az \u00fajraind\u00edt\u00e1s id\u0151szak\u00e1ban is meg tudj\u00e1k v\u00e9deni a legink\u00e1bb vesz\u00e9lyeztetett id\u0151seket, kr\u00f3nikus betegeket \u00e9s a nagyv\u00e1rosokban \u00e9l\u0151ket. R\u00e1juk vonatkoz\u00f3an speci\u00e1lis szab\u00e1lyokat kell kigondolni j\u00f6v\u0151 h\u00e9t v\u00e9g\u00e9ig, ezek kialak\u00edt\u00e1sa \"g\u0151zer\u0151vel\" zajlik - tette hozz\u00e1 a korm\u00e1nyf\u0151.\nA minisztereln\u00f6k elmondta, figyelik Ausztria menetrendj\u00e9t, ott nyitnak az \u00fczletek, iskol\u00e1k, m\u00fazeumok. \u00dagy \u00e9rt\u00e9kelt: \"egy kicsit tal\u00e1n gyorsabban is haladnak, mint ahogy az az \u00e9n \u00e9let\u00f6szt\u00f6neim szerint Magyarorsz\u00e1gon hely\u00e9nval\u00f3 lenne\". Fegyelmezett, nyugodt \"nyomk\u00f6vet\u00e9st\" javasolt, \"ne haladjunk olyan gyorsan, mint az osztr\u00e1kok, de nagyon ne is maradjunk le\".\nA nagyv\u00e1rosokra v\u00e1rhat\u00f3 szab\u00e1lyokr\u00f3l k\u00f6z\u00f6lte: \u00f6sszess\u00e9g\u00e9ben bev\u00e1lt a polg\u00e1rmestereknek adott t\u00f6bbletszigor\u00edt\u00e1si lehet\u0151s\u00e9g, ez\u00e9rt most minden h\u00e9tv\u00e9g\u00e9re rendelet ad ki a korm\u00e1ny, hogy ilyen jogokkal ruh\u00e1zza fel a telep\u00fcl\u00e9svezet\u0151ket. M\u00e1jus 4. ut\u00e1n azonban alapvet\u0151en \u00e1ltal\u00e1nos szab\u00e1lyokkal kell oper\u00e1lni, de ha egy polg\u00e1rmesternek \"speci\u00e1lis\" a telep\u00fcl\u00e9se, alkothat majd saj\u00e1t szab\u00e1lyokat - mondta.\nA k\u00f3rh\u00e1zi \u00e1gyak felszabad\u00edt\u00e1s\u00e1ra r\u00e1t\u00e9rve Orb\u00e1n Viktor hangs\u00falyozta: a korm\u00e1nynak meg kell teremtenie annak a lehet\u0151s\u00e9g\u00e9t, hogy egyetlen beteg \u00e9let\u00e9r\u0151l se kelljen lemondani.\n\"Ha nem akarunk bunkerszer\u0171en bez\u00e1rva \u00e9lni \u00e9let\u00fcnk v\u00e9g\u00e9ig, vagy addig, am\u00edg a vakcin\u00e1t fel nem fedezik, amelynek id\u0151pontja teljesen bizonytalan (...), akkor k\u00e9t lehet\u0151s\u00e9g van\": siker\u00fcl j\u00f3l \u00fajraind\u00edtani az \u00e9letet \u00e9s \"lehetnek meglepet\u00e9sek\" - fejtette ki, \u00fagy folytatva: ha az \u00e9let \u00fajraind\u00edt\u00e1sakor a v\u00edrus elszabadul, akkor hirtelen kellene el\u0151\u00e1ll\u00edtani t\u00f6bb t\u00edzezer k\u00f3rh\u00e1zi \u00e1gyat \u00e9s t\u00f6bb ezer l\u00e9legeztet\u0151g\u00e9pet, ami lehetetlen.\nEz\u00e9rt a felel\u0151ss\u00e9gteljes magatart\u00e1snak azt tartja, ha ki\u00e9p\u00edtik azt a k\u00f3rh\u00e1zi kapacit\u00e1st, amelyre a legrosszabb esetben sz\u00fcks\u00e9g lehet. A v\u00e9dekez\u00e9s els\u0151 szakasz\u00e1nak az \u00e9rtelme a v\u00edrus terjed\u00e9s\u00e9nek a lass\u00edt\u00e1sa, hogy felk\u00e9sz\u00edts\u00e9k az eg\u00e9szs\u00e9g\u00fcgyet egy kor\u00e1bban p\u00e9ld\u00e1tlan terhel\u00e9sre.\nKijelentette: egyetlen magyar sincs egyed\u00fcl, \"nem mondunk le egyetlen beteg emberr\u0151l sem, mindenki\u00e9rt harcolni fogunk\".\nA minisztereln\u00f6k felsorolta, mi mindent kellett l\u00e9trehozni a betegs\u00e9g megjelen\u00e9se \u00f3ta: vesz\u00e9lyhelyzet-ir\u00e1ny\u00edt\u00e1si rendszer, k\u00fcl\u00f6nleges hat\u00e1rrend\u00e9szeti, k\u00f6zleked\u00e9si rendszer, a fert\u0151z\u00f6ttek azonos\u00edt\u00e1sa \u00e9s elk\u00fcl\u00f6n\u00edt\u00e9se, k\u00fcl\u00f6nleges eg\u00e9szs\u00e9g\u00fcgy-ir\u00e1ny\u00edt\u00e1si rendszer, vesz\u00e9lyhelyzeti eg\u00e9szs\u00e9g\u00fcgyi protokollok, a vesz\u00e9lyeztetett t\u00e1rsadalmi csoportok azonos\u00edt\u00e1sa, v\u00e9delme, \u00faj eszk\u00f6z- \u00e9s anyagell\u00e1t\u00e1si rendszer, a hazai ipari kapacit\u00e1sok ki\u00e9p\u00edt\u00e9se, kutat\u00e1si k\u00e9pess\u00e9gek felhaszn\u00e1l\u00e1sa, k\u00fcl\u00f6nleges jogrend, a fegyveres test\u00fcletek bevon\u00e1s\u00e1nak rendje, gazdas\u00e1gv\u00e9delmi akci\u00f3terv, k\u00f6lts\u00e9gvet\u00e9s \u00e1talak\u00edt\u00e1sa, j\u00e1rv\u00e1ny\u00fcgyi nemzetk\u00f6zi kapcsolatokat ki\u00e9p\u00edt\u00e9se. \"Az orsz\u00e1g ezt mind megtanulta\" 6 h\u00e9t alatt, \"nem rezeltek be a magyarok, amikor be\u00fct\u00f6tt a baj\" - \u00e9rt\u00e9kelt.\nA gazdas\u00e1gi int\u00e9zked\u00e9sekr\u0151l Orb\u00e1n Viktor kifejtette: a legnagyobb baj a munkav\u00e1llal\u00f3k \u00e9let\u00e9ben van, ez\u00e9rt min\u00e9l t\u00f6bb munkahelyet kell megmenteni, a megsz\u0171n\u0151k helyett pedig \u00fajakat kell l\u00e9trehozni.\nArr\u00f3l is besz\u00e9lt, hogy az \u00e1ll\u00e1skeres\u00e9si t\u00e1mogat\u00e1s 3 h\u00f3napig j\u00e1r, \u00e9s \"most m\u00e9g csak a negyven valah\u00e1nyadik napban vagyunk, teh\u00e1t ez m\u00e9g ki fog tartani\". \u00c9s b\u00edzik abban, hogy \"mire ennek a v\u00e9g\u00e9re \u00e9r\u00fcnk\", addigra a munkahelymeg\u0151rz\u0151 \u00e9s -teremt\u0151 t\u00e1mogat\u00e1sokkal a gazdas\u00e1g fordulatsz\u00e1ma megk\u00f6zel\u00edti a kor\u00e1bbit. Gyors kil\u00e1bal\u00e1sra k\u00e9sz\u00fcl - k\u00f6z\u00f6lte.\nAz el\u0151z\u0151 napi EU-cs\u00facstal\u00e1lkoz\u00f3val kapcsolatban megjegyezte: Magyarorsz\u00e1g eddig egyetlen plusz forintot sem kapott a j\u00e1rv\u00e1ny elleni v\u00e9dekez\u00e9sre az EU-t\u00f3l.\nA tal\u00e1lkoz\u00f3n arr\u00f3l siker\u00fclt meg\u00e1llapodni, hogy a k\u00f6vetkez\u0151 h\u00e9t\u00e9ves k\u00f6lts\u00e9gvet\u00e9si peri\u00f3dusban elk\u00f6lthet\u0151 p\u00e9nzekb\u0151l nagyobb \u00f6sszegeket el\u0151rehoznak, hogy azokat id\u00e9n \u00e9s j\u00f6v\u0151re tudj\u00e1k elk\u00f6lteni, a p\u00e9nzfelhaszn\u00e1l\u00e1s pedig rugalmasabb lesz - ismertette, hozz\u00e1t\u00e9ve: abban is megegyeztek, hogy a kor\u00e1bbi tervekhez k\u00e9pest j\u00f3val nagyobb b\u00fcdzs\u00e9t kell l\u00e9trehozni, minden tag\u00e1llam t\u00f6bbet fog befizetni.\nArr\u00f3l viszont nem siker\u00fclt meg\u00e1llapodni, hogy a j\u00e1rv\u00e1ny gazdas\u00e1gi k\u00f6vetkezm\u00e9nyei miatt mozg\u00f3s\u00edtand\u00f3 p\u00e9nz EU-s garanci\u00e1j\u00fa hitel legyen vagy \"aj\u00e1nd\u00e9k\".\nA j\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 magyar t\u00f6rv\u00e9nyt \u00e9rt t\u00e1mad\u00e1sokr\u00f3l is besz\u00e9lt Orb\u00e1n Viktor, kifejtve: a nemzet\u00e1llami f\u0151v\u00e1rosokb\u00f3l - p\u00e9ld\u00e1ul Berlinb\u0151l - \u00e9rkez\u0151 t\u00e1mad\u00e1sok k\u00fcl\u00f6n\u00f6sebben nem \u00e9rdeklik. \"Pont annyi jelent\u0151s\u00e9ge van, mint annak, hogy mi mit gondolunk Berlinr\u0151l Budapesten. (...) A k\u00fcl\u00f6nbs\u00e9g az, hogy mi udvariasak vagyunk, \u00e9s nem mindig mondunk el mindent, amit gondolunk\" - jegyezte meg.\nBr\u00fcsszel azonban egy m\u00e1sik eset: \"Br\u00fcsszelt a b\u00fcrokrat\u00e1k sz\u00e1llt\u00e1k meg, ott az \u00e9szszer\u0171s\u00e9g tere korl\u00e1tozottabb\" - fogalmazott, hozz\u00e1t\u00e9ve: \"itt mindig Soros Gy\u00f6rgy kez\u00e9t kell l\u00e1tni a dolgokban\".\nEzzel kapcsolatban a h\u00e9t legfontosabb h\u00edr\u00e9nek nevezte Soros Gy\u00f6rgy \u00edr\u00e1s\u00e1t a j\u00e1rv\u00e1ny gazdas\u00e1gi k\u00f6vetkezm\u00e9nyeinek kezel\u00e9s\u00e9r\u0151l. Ezt a 2-es sz\u00e1m\u00fa \"Soros-tervnek\" nevezte. Soros szerint arra van sz\u00fcks\u00e9g - id\u00e9zte -, hogy az EU nagy k\u00f6lcs\u00f6n\u00f6ket vegyen fel, amelyek alap\u00f6sszeg\u00e9t nem is kellene visszafizetni, viszont lej\u00e1rat n\u00e9lk\u00fcli kamatot kellene fizetni ut\u00e1nuk, \"am\u00edg \u00e9l\u00fcnk, addig fizet\u00fcnk\". \"A kamatot szeretik \u0151k nagyon\" - fogalmazott.\nA korm\u00e1nyf\u0151 ezt a p\u00e9nz\u00fcgyi javaslatot legal\u00e1bb olyan vesz\u00e9lyesnek nevezte, mint amilyen a migr\u00e1nsbetelep\u00edt\u00e9si terv volt.\n\n\u00a0\nForr\u00e1s: MTI\n\n"}]