[{"date": "2020-04-24 15:21", "url": "https://koronavirus.gov.hu/cikkek/pesti-uti-idosotthon-29-elhunyt-sokan-meg-korhazban-es-kozel-hatvan-fertozott-az-intezmenyben", "h1": "Pesti \u00fati id\u0151sotthon \u2013 29 elhunyt, sokan m\u00e9g a k\u00f3rh\u00e1zban, \u00e9s k\u00f6zel hatvan fert\u0151z\u00f6tt az int\u00e9zm\u00e9nyben", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont adatai szerint 29 az elhunytak sz\u00e1ma a Pesti \u00fati id\u0151sotthonban, 287 gondozott \u00e9s 22 dolgoz\u00f3 fert\u0151z\u00f6tt. Ez azt jelenti, hogy az eddig igazolt fert\u0151z\u00f6ttek 13%-a ebb\u0151l az id\u0151sotthonb\u00f3l ker\u00fcl ki.\n\nAz \u00e1prilis elej\u00e9n k\u00f3rh\u00e1zba sz\u00e1ll\u00edtott fert\u0151z\u00f6ttek nagy r\u00e9sze, 197-en m\u00e9g jelenleg is a k\u00f3rh\u00e1zakban vannak, az orsz\u00e1gos tisztif\u0151orvos elrendel\u00e9se alapj\u00e1n onnan csak k\u00e9t negat\u00edv minta ut\u00e1n lehet \u0151ket visszabocs\u00e1tani.\nA ment\u0151k \u00e1ltal elv\u00e9gzett m\u00e1sodik k\u00f6r\u00f6s mintav\u00e9tel k\u00f6zel hatvan gondozottn\u00e1l mutatta ki a koronav\u00edrust, \u0151k jelenleg is az int\u00e9zm\u00e9nyben vannak.\n\nAz orsz\u00e1gos tisztif\u0151orvos \u00e1tfog\u00f3 vizsg\u00e1latot ind\u00edtott az int\u00e9zm\u00e9nyben t\u00f6rt\u00e9nt t\u00f6meges fert\u0151z\u00e9sek miatt \u00e9s\u00a0 \u00e1prilis 9-\u00e9n k\u00f6telezte a fenntart\u00f3 F\u0151v\u00e1rosi \u00d6nkorm\u00e1nyzatot arra, hogy gondoskodjon a folyamatos orvosi ell\u00e1t\u00e1sr\u00f3l, a dolgoz\u00f3k k\u00e9pz\u00e9s\u00e9r\u0151l \u00e9s az el\u0151\u00edrt fert\u0151tlen\u00edt\u0151szerek megfelel\u0151 alkalmaz\u00e1s\u00e1r\u00f3l. Az id\u0151sotthont a katon\u00e1k is fert\u0151tlen\u00edtett\u00e9k az elm\u00falt napokban.\n\nBudapest F\u0151v\u00e1ros Korm\u00e1nyhivatala a mai napon jelentette be, hogy m\u00e1r \u00f6t alkalommal tartott sz\u00far\u00f3pr\u00f3baszer\u0171\u00a0 ellen\u0151rz\u00e9st az id\u0151sotthonban, amely meger\u0151s\u00edtette, hogy tov\u00e1bbra\u00a0 sincs folyamatos orvosi ell\u00e1t\u00e1s. Az \u00f6t helysz\u00edni ellen\u0151rz\u00e9sb\u0151l n\u00e9gy alkalommal egy\u00e1ltal\u00e1n nem volt jelen sem f\u0151\u00e1ll\u00e1s\u00fa orvos, sem a szerz\u0151d\u00f6tt h\u00e1ziorvosok egyike sem. Emellett a korm\u00e1nyhivatal tov\u00e1bbi tiszt\u00e1z\u00f3 dokumentumok beny\u00fajt\u00e1s\u00e1ra k\u00e9rte az int\u00e9zm\u00e9nyt.\nNem csak itt, hanem orsz\u00e1gszerte zajlik az id\u0151sotthonok ellen\u0151rz\u00e9se, fert\u0151tlen\u00edt\u00e9se, \u00e9s v\u00e9d\u0151eszk\u00f6z\u00f6kkel val\u00f3 ell\u00e1t\u00e1sa. Az Operat\u00edv T\u00f6rzs felaj\u00e1nl\u00e1s\u00e1nak k\u00f6sz\u00f6nhet\u0151en ezen a h\u00e9ten \u00fajabb v\u00e9d\u0151eszk\u00f6z sz\u00e1ll\u00edtm\u00e1nyok indultak el az orsz\u00e1g minden id\u0151sotthon\u00e1ba. A Pesti \u00fati id\u0151sotthon is 5700 db seb\u00e9szi maszkot \u00e9s 4500 gumikeszty\u0171t kap.\n\n\u00a0\n\n"}]