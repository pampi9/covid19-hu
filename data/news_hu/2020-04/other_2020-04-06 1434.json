[{"date": "2020-04-06 14:34", "url": "https://koronavirus.gov.hu/cikkek/az-ingyenes-parkolas-jarvany-lassitasat-szolgalja", "h1": "Az ingyenes parkol\u00e1s is a j\u00e1rv\u00e1ny lass\u00edt\u00e1s\u00e1t szolg\u00e1lja", "body": "\nA k\u00f6zter\u00fcleti parkol\u00e1s t\u00e9r\u00edt\u00e9smentess\u00e9 t\u00e9tele azt a c\u00e9lt szolg\u00e1lja, hogy a munk\u00e1ba igyekv\u0151knek vagy halaszthatatlan dolgaikat int\u00e9z\u0151knek ne kelljen ig\u00e9nybe venni\u00fck t\u00f6megk\u00f6zleked\u00e9si eszk\u00f6z\u00f6ket - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia \"rem\u00e9nyteljes h\u00edrk\u00e9nt\" sz\u00e1molt be arr\u00f3l, hogy k\u00e9t koronav\u00edrussal fert\u0151z\u00f6tt beteg leker\u00fclt a l\u00e9legeztet\u0151g\u00e9pr\u0151l a Szent L\u00e1szl\u00f3 K\u00f3rh\u00e1zban. A vil\u00e1gban olyan h\u00edrek terjednek, hogy a l\u00e9legeztet\u0151g\u00e9pre helyezett betegekn\u00e9l nagyon neh\u00e9z a gy\u00f3gyul\u00e1s, a \"visszat\u00e9r\u00e9s\" - jelezte, hozz\u00e1t\u00e9ve, \u00fagy t\u0171nik, hogy ez most itt siker\u00fclt.\nA szakember elmondta, hogy a szoci\u00e1lis ter\u00fcleten, az id\u0151sotthonokban dolgoz\u00f3kra is t\u00f6bbletteher v\u00e1r, nekik is kulcsszerep\u00fck szerep\u00fck van a j\u00e1rv\u00e1ny kezel\u00e9s\u00e9ben. Ezzel kapcsolatban k\u00f6z\u00f6lte: a jobb munkamegoszt\u00e1s, valamint a munkaid\u0151 \u00e9s a pihen\u0151id\u0151 pontos meghat\u00e1roz\u00e1s\u00e1ra elrendelhet\u0151 a 24 \u00f3r\u00e1s m\u0171szak 48 \u00f3r\u00e1s pihen\u0151id\u0151vel.\nM\u00fcller Cec\u00edlia jelezte, a k\u00f3rh\u00e1zak ell\u00e1t\u00e1s\u00e1n t\u00fal az alapell\u00e1t\u00e1sban dolgoz\u00f3knak 522 ezer seb\u00e9szi maszkot sz\u00e1ll\u00edtottak ki, de tov\u00e1bbi v\u00e9d\u0151eszk\u00f6z\u00f6k is \u00e9rkeznek, ezek p\u00f3tl\u00e1sa folyamatos.\nAzzal kapcsolatban, hogy a New York Times amerikai napilap egyik \u00edr\u00e1sa szerint az Eg\u00e9szs\u00e9g\u00fcgyi Vil\u00e1gszervezet (WHO) magyarorsz\u00e1gi irodavezet\u0151je szerint m\u00e1r egy h\u00f3napja a t\u00f6meges megbeteged\u00e9s f\u00e1zis\u00e1ban lenne Magyarorsz\u00e1g, M\u00fcller Cec\u00edlia azt mondta: folyamatos szakmai kapcsolatban van Ledia Lazerivel, \u00edgy \"neh\u00e9z elhinnie, hogy b\u00e1rmilyen olyan nyilatkozatot tett volna, ami nem fedi a val\u00f3s\u00e1got, \u00e9s nem a magyar helyzetet t\u00fckr\u00f6zi\". M\u00fcller Cec\u00edlia az amerikai j\u00e1rv\u00e1nyhelyzetre utalva \u00fagy fogalmazott: a New York Timesnak most sok dolga lehet otthon, a magyar j\u00e1rv\u00e1ny\u00fcgy kezel\u00e9s\u00e9t pedig b\u00edzz\u00e1k a magyar hat\u00f3s\u00e1gokra.\nIsm\u00e9telten kiemelte: az eg\u00e9sz orsz\u00e1g ter\u00fclet\u00e9n jelen van a koronav\u00edrus, Budapesten \u00e9s Pest megy\u00e9ben van a nyilv\u00e1ntartott fert\u0151z\u00f6ttek k\u00e9tharmada, ez\u00e9rt fontos a v\u00e9delmi szab\u00e1lyok betart\u00e1sa, de egyel\u0151re nem tartunk a t\u00f6meges megbeteged\u00e9sek f\u00e1zis\u00e1ban.\nSz\u00f3lt arr\u00f3l is: az \u00fajb\u00f3li munk\u00e1ba \u00e1ll\u00e1shoz sz\u00fcks\u00e9ges munkak\u00f6ri alkalmass\u00e1gi vizsg\u00e1latot minden esetben a foglalkoz\u00e1s-eg\u00e9szs\u00e9g\u00fcgyi orvos v\u00e9gzi el \u00e9s adja ki a dokumentumot.\nKit\u00e9rt arra is, hogy az otthon m\u00e1r nem haszn\u00e1lt maszkokat \u00e9s v\u00e9d\u0151keszty\u0171ket k\u00fcl\u00f6n kell gy\u0171jteni \u00e9s dupla zacsk\u00f3ba tenni, majd egy-k\u00e9t \u00f3ra m\u00falva a kommun\u00e1lis hullad\u00e9k k\u00f6z\u00e9 helyezni.\nK\u00e9rd\u00e9sre v\u00e1laszolva k\u00f6z\u00f6lte, ugyan a v\u00edrus magas h\u0151m\u00e9rs\u00e9kleten elpusztul, a szervezetbe jutott v\u00edrust a szaun\u00e1z\u00e1s nem puszt\u00edtja el.\nElmondta azt is, egyel\u0151re nincs bizony\u00edt\u00e9k arra, hogy az id\u0151j\u00e1r\u00e1s jobbra fordul\u00e1sa, a meleged\u00e9s befoly\u00e1soln\u00e1 a v\u00edrus terjed\u00e9s\u00e9t.\nArra a k\u00e9rd\u00e9sre, hogy itthon is foglalkoznak-e a gy\u00f3gyult betegek v\u00e9rplazm\u00e1inak gy\u0171jt\u00e9s\u00e9vel, M\u00fcller Cec\u00edlia azt mondta, Magyarorsz\u00e1gon is vannak erre el\u0151k\u00e9sz\u00fcletek, lehet\u0151s\u00e9g van az ilyen beavatkoz\u00e1sokra.\n\u00a0\nForr\u00e1s: MTI\n\n"}]