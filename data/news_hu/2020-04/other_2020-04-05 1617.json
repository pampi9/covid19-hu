[{"date": "2020-04-05 16:17", "url": "https://koronavirus.gov.hu/cikkek/operativ-torzs-fegyelmezetlenek-budapestiek-jarvany-berobbanasat-kockaztatjak", "h1": "Operat\u00edv t\u00f6rzs: fegyelmezetlenek a budapestiek, a j\u00e1rv\u00e1ny \"berobban\u00e1s\u00e1t\" kock\u00e1ztatj\u00e1k", "body": "\nBudapest t\u00f6bb pontj\u00e1n a kij\u00e1r\u00e1si korl\u00e1toz\u00e1sok ellen\u00e9re csoportosulnak az emberek a k\u00f6zter\u00fcleteken \u00e9s ezzel a j\u00e1rv\u00e1ny \"berobban\u00e1s\u00e1t\" kock\u00e1ztatj\u00e1k - err\u0151l besz\u00e9ltek a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnap d\u00e9lel\u0151tti online sajt\u00f3t\u00e1j\u00e9koztat\u00f3j\u00e1n.\n\n\u00a0Kiss R\u00f3bert rend\u0151r alezredes, a k\u00f6zpont munkat\u00e1rsa elmondta: a kij\u00e1r\u00e1si korl\u00e1toz\u00e1sokat ellen\u0151rz\u0151 f\u0151v\u00e1rosi rend\u0151r\u00f6k szombaton jelent\u0151s csoportk\u00e9pz\u0151 helyeket \u00e9szleltek a V\u00e1rosligetben, a Margitszigeten, a Normaf\u00e1n\u00e1l, a belv\u00e1rosban pedig a Kir\u00e1ly utca \u00e9s a Gell\u00e9rt t\u00e9r k\u00f6rny\u00e9k\u00e9n. A XIII. ker\u00fcletben m\u00e9g illeg\u00e1lis gyorsul\u00e1si verseny is volt. A rend\u0151rs\u00e9g a csoportosul\u00e1sokat felsz\u00e1molta: szombaton a f\u0151v\u00e1rosban 301 int\u00e9zked\u00e9st hajtott v\u00e9gre, 24 feljelent\u00e9st tett \u00e9s 14 esetben szabott ki helysz\u00edni b\u00edrs\u00e1got.\u00a0\n\nKiss R\u00f3bert kit\u00e9rt arra, hogy eddig 13 435 hat\u00f3s\u00e1gi h\u00e1zi karant\u00e9n rendeltek el, amelyeket 103 305 alkalommal ellen\u0151riztek. Az \u00fczletek nyitvatart\u00e1s\u00e1nak ellen\u0151rz\u00e9se nyom\u00e1n orsz\u00e1gszerte 64 feljelent\u00e9st tettek a rend\u0151r\u00f6k, ebb\u0151l a f\u0151v\u00e1rosban 41-t - tette hozz\u00e1 az alezredes.\u00a0Felid\u00e9zte: szombaton h\u00e9t rep\u00fcl\u0151 \u00e9rkezett 4 milli\u00f3 seb\u00e9szeti sz\u00e1jmaszkkal, 400 ezer v\u00e9d\u0151\u00f6lt\u00f6zettel, 100 ezer v\u00e9d\u0151szem\u00fcveggel \u00e9s 6 ezer arcv\u00e9d\u0151vel. Ezeknek k\u00e9szletez\u00e9s\u00e9t, rakt\u00e1roz\u00e1s\u00e1t \u00e9s \u0151rz\u00e9s\u00e9t v\u00e9gzik.\u00a0Az alezredes arra is felh\u00edvta a figyelmet, hogy a f\u0151v\u00e1rosban az V. ker\u00fcleti rend\u0151rkapit\u00e1nys\u00e1g \u00fczletszer\u0171en elk\u00f6vetett csal\u00e1s \u00e9s m\u00e1s b\u0171ncselekm\u00e9nyek miatt gyan\u00fas\u00edtottk\u00e9nt hallgatott ki egy 29 \u00e9ves orosh\u00e1zi f\u00e9rfit, aki eg\u00e9szs\u00e9g\u00fcgyi maszkokat \u00e9s fert\u0151tlen\u00edt\u0151 szereket \u00e1rult az interneten, majd amikor megkapta a v\u00e9tel\u00e1rat, az \u00edg\u00e9rt v\u00e9d\u0151eszk\u00f6z\u00f6ket nem k\u00fcldte el \u00e9s a vev\u0151k sz\u00e1m\u00e1ra el\u00e9rhetetlenn\u00e9 v\u00e1lt. A f\u00e9rfit \u0151rizetbe vett\u00e9k \u00e9s javaslatot tettek a letart\u00f3ztat\u00e1s\u00e1ra.\n\nSzombat este, illetve vas\u00e1rnap hajnalban t\u00f6bb mint 200 magyar t\u00e9rhetett haza az ausztriai Tirolb\u00f3l buszokkal, szem\u00e9lyaut\u00f3kkal. Az els\u0151 konvoj a szombat esti \u00f3r\u00e1kban l\u00e9pte \u00e1t a hat\u00e1rt Hegyeshalomn\u00e1l, egy busszal \u00e9s 30 szem\u00e9lyaut\u00f3val 149-en \u00e9rkeztek, a m\u00e1sodik konvojjal vas\u00e1rnap hajnalban egy busszal \u00e9s 22 szem\u00e9lyaut\u00f3val 70-en. Besz\u00e1molt arr\u00f3l is, hogy a rom\u00e1n-magyar hat\u00e1rszakaszon jelent\u0151s sz\u00e1mban jelentek meg rom\u00e1n vend\u00e9gmunk\u00e1sok, c\u00e9ljuk visszajutni nyugat-eur\u00f3pai munkahely\u00fckre. \u0150ket eg\u00e9szs\u00e9g\u00fcgyi vizsg\u00e1latnak vetik al\u00e1, ha t\u00fcnetmentesek, a rend\u0151r\u00f6k megvizsg\u00e1lj\u00e1k, hogy a c\u00e9lorsz\u00e1gba van-e bel\u00e9p\u00e9si jogosults\u00e1guk. Szombat este azonban ezt nem tudt\u00e1k ellen\u0151rizni, \u00edgy felf\u00fcggesztett\u00e9k a bel\u00e9ptet\u00e9s\u00fcket \u00e9s k\u00e9rt\u00e9k a K\u00fclgazdas\u00e1gi \u00e9s K\u00fcl\u00fcgyminiszt\u00e9riumot, hogy az ezzel kapcsolatos adatokat adja meg az operat\u00edv t\u00f6rzsnek. A hat\u00e1rforgalomr\u00f3l elmondta, hogy a teherforgalomban R\u00f6szk\u00e9n\u00e9l a bel\u00e9p\u0151 forgalomban tapasztalhat\u00f3 kisebb fennakad\u00e1s, szem\u00e9lyforgalomban pedig a kil\u00e9p\u0151 oldalon Nagylakn\u00e1l.\n\u00a0A kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szembeni rend\u0151ri fell\u00e9p\u00e9sre vonatkoz\u00f3 k\u00e9rd\u00e9sre azt mondta: egy rend\u0151ri int\u00e9zked\u00e9snek jogszer\u0171nek, szakszer\u0171nek \u00e9s az ar\u00e1nyoss\u00e1g k\u00f6vetelm\u00e9ny\u00e9t is szem el\u0151tt tartva sz\u00fcks\u00e9gesnek kell lennie. S\u00falyosabb szankci\u00f3kra sz\u00e1m\u00edthatnak azok, akik t\u00f6bbsz\u00f6r is megs\u00e9rtik a korl\u00e1toz\u00e1s szab\u00e1lyait, vagy a szab\u00e1lys\u00e9rt\u00e9st a rend\u0151ri felsz\u00f3l\u00edt\u00e1s ellen\u00e9re sem hagyj\u00e1k abba. Hozz\u00e1tette: azt tapasztalj\u00e1k, hogy fogy\u00f3ban az emberek t\u00fcrelme \u00e9s t\u00f6bben megszegik a szab\u00e1lyokat, mint kor\u00e1bban. Mindannyiunk k\u00f6z\u00f6s \u00e9rdeke, hogy a kij\u00e1r\u00e1si korl\u00e1toz\u00e1ssal kapcsolatos szab\u00e1lyokat mindenki betartsa - fogalmazott Kiss R\u00f3bert.\n\nArra a k\u00e9rd\u00e9sre, hogy sz\u00fcks\u00e9ges-e nagyobb rend\u0151ri l\u00e9tsz\u00e1m a k\u00f6zter\u00fcleteken, azt v\u00e1laszolta: \u00e9rt\u00e9kel\u00e9s\u00fck szerint jelenleg megfelel\u0151 a rend\u0151ri l\u00e9tsz\u00e1m, de folyamatosan elemzik a helyzetet \u00e9s ha t\u00f6bb rend\u0151rre van sz\u00fcks\u00e9g, akkor d\u00f6nt\u00e9st hoznak err\u0151l. A kij\u00e1r\u00e1si korl\u00e1toz\u00e1sok esetleges szigor\u00edt\u00e1s\u00e1ra ir\u00e1nyul\u00f3 k\u00e9rd\u00e9sre azt mondta: a k\u00fcl\u00f6nleges jogrendi id\u0151szakban err\u0151l d\u00f6nt\u00e9st hozni a korm\u00e1ny jogosult, az operat\u00edv t\u00f6rzs szerd\u00e1n tesz javaslatot arra, hogy a korl\u00e1toz\u00e1sokkal kapcsolatban sz\u00fcks\u00e9g van-e szigor\u00edt\u00f3, esetleg enyh\u00edt\u0151 l\u00e9p\u00e9sekre.\n\nMTI\n\n"}]