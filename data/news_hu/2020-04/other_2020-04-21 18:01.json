[{"date": "2020-04-21 18:01", "url": "https://koronavirus.gov.hu/cikkek/mernoki-es-kivitelezesi-bravur-kiskunhalasi-jarvanyugyi-mobil-korhaz-felepitese", "h1": "M\u00e9rn\u00f6ki \u00e9s kivitelez\u00e9si brav\u00far a kiskunhalasi j\u00e1rv\u00e1ny\u00fcgyi mobil k\u00f3rh\u00e1z fel\u00e9p\u00edt\u00e9se", "body": "\nA k\u00e9t \u00e9s f\u00e9l h\u00e9t alatt elk\u00e9sz\u00fcl\u0151 kiskunhalasi j\u00e1rv\u00e1ny\u00fcgyi mobil k\u00f3rh\u00e1z egy olyan m\u00e9rn\u00f6ki \u00e9s kivitelez\u00e9si brav\u00far, amely igazolja, hogy ilyen r\u00f6vid id\u0151 alatt is lehet kiv\u00e1l\u00f3 min\u0151s\u00e9g\u0171 \u00e9s felszerelts\u00e9g\u0171 k\u00f3rh\u00e1zat \u00e9p\u00edteni - mondta Kov\u00e1cs Zolt\u00e1n Kiskunhalason.\n\nA nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r hangs\u00falyozta: a 150 beteg befogad\u00e1s\u00e1ra alkalmas mobil j\u00e1rv\u00e1ny\u00fcgyi k\u00f3rh\u00e1z \u00e9kes bizony\u00edt\u00e9ka azoknak a k\u00e9pess\u00e9geknek is, amelyekkel egy\u00e9bk\u00e9nt a b\u00fcntet\u00e9s-v\u00e9grehajt\u00e1s rendelkezik, illetve annak a tud\u00e1snak, amely a magyar szakembereket k\u00f3rh\u00e1z\u00e9p\u00edt\u00e9sben, k\u00f3rh\u00e1zak felszerel\u00e9s\u00e9ben \u00e9s berendez\u00e9s\u00e9ben jellemzi.\n\nAz \u00e1llamtitk\u00e1r orvosszakmai k\u00e9rd\u00e9snek nevezte annak eld\u00f6nt\u00e9s\u00e9t, hogy mikor van sz\u00fcks\u00e9g egy olyan int\u00e9zm\u00e9ny megnyit\u00e1s\u00e1ra, amely kimondottan a koronav\u00edrus-fert\u0151z\u00f6ttekkel, azok k\u00f6z\u00fcl is a s\u00falyosabb betegekkel foglalkozik. De az int\u00e9zm\u00e9ny k\u00e9szen \u00e1ll - fogalmazott.\nKov\u00e1cs Zolt\u00e1n kiemelte: a korm\u00e1ny kell\u0151 id\u0151ben meghozta azokat a korl\u00e1toz\u00f3, illetve el\u0151k\u00e9sz\u00fcleti d\u00f6nt\u00e9seket, amelyek lehet\u0151v\u00e9 teszik a koronav\u00edrus terjed\u00e9s\u00e9nek lass\u00edt\u00e1s\u00e1t. A magyar j\u00e1rv\u00e1nyg\u00f6rbe, a megbeteged\u00e9sek sz\u00e1ma, a betegek \u00e9s az elhal\u00e1loz\u00e1sok sz\u00e1ma \"pontosan az id\u0151ben hozott int\u00e9zked\u00e9sek miatt nemzetk\u00f6zi \u00f6sszevet\u00e9sben is ki\u00e1llja a pr\u00f3b\u00e1t\" - fogalmazott. \u00a0\u00a0\u00a0\u00a0Az \u00e1llamtitk\u00e1r ugyanakkor hozz\u00e1tette, b\u00e1r a korm\u00e1ny l\u00e9p\u00e9sei lehet\u0151v\u00e9 tett\u00e9k, hogy a j\u00e1rv\u00e1ny lassabban terjedjen, mint m\u00e1shol, ez nem jelenti azt, hogy a k\u00f6r\u00fclm\u00e9nyek megv\u00e1ltoz\u00e1sa miatt b\u00e1rmelyik pillanatban ne lobbanhatna be, \u00e9s \"ne k\u00f6vetkezhetne be egy olyan szcen\u00e1ri\u00f3, amely indokoltt\u00e1 tenn\u00e9 a t\u00f6bb t\u00edzezer \u00e1gy sz\u00fcks\u00e9gess\u00e9g\u00e9t\". \u00a0\u00a0\u00a0\u00a0K\u00f6z\u00f6lte: a kiskunhalasi mobil j\u00e1rv\u00e1ny\u00fcgyi k\u00f3rh\u00e1z egy hirtelen jelentkez\u0151, nagy nyom\u00e1s, terhel\u00e9s kezel\u00e9s\u00e9re \u00e9p\u00fclt. A tervek szerint a kiskunhalasi b\u00f6rt\u00f6n ter\u00fclet\u00e9n elk\u00e9sz\u00fclt kont\u00e9nerk\u00f3rh\u00e1z a j\u00e1rv\u00e1nyhelyzet megsz\u0171n\u00e9s\u00e9vel a b\u00fcntet\u00e9s-v\u00e9grehajt\u00e1s orsz\u00e1gos h\u00e1l\u00f3zat\u00e1nak k\u00f3rh\u00e1zak\u00e9nt m\u0171k\u00f6dhet tov\u00e1bb.\n\u00a0Kov\u00e1cs Zolt\u00e1n az MTI k\u00e9rd\u00e9s\u00e9re elmondta: a magyar eg\u00e9szs\u00e9g\u00fcgyi rendszer, a rendv\u00e9delem, a katasztr\u00f3fav\u00e9delem, illetve az \u00f6sszes \u00e9rintett int\u00e9zm\u00e9ny \u00e9s szervezet a legrosszabb forgat\u00f3k\u00f6nyv kezel\u00e9s\u00e9re is felk\u00e9sz\u00fclt. Ennek demonstr\u00e1ci\u00f3j\u00e1ra m\u00e1jus els\u0151 het\u00e9ben, m\u00e1jus 3-a k\u00f6r\u00fcl lesz sz\u00fcks\u00e9g.\nA magyar emberek v\u00e9delme \u00e9rdek\u00e9ben kialak\u00edtott keretek biztos\u00edt\u00e1sa a magyar \u00e1llam \u00e9s az operat\u00edv t\u00f6rzs felel\u0151ss\u00e9ge, a szakmai k\u00e9rd\u00e9sekben azonban m\u00e1r az orvosoknak, a szoci\u00e1lis ell\u00e1t\u00f3rendszernek, a fert\u0151z\u00e9ssel foglalkoz\u00f3 szakembereknek kell d\u00f6nt\u00e9st hozniuk - tette hozz\u00e1.\nA beruh\u00e1z\u00e1s\u00e9rt felel\u0151s b\u00fcntet\u00e9s-v\u00e9grehajt\u00e1si szervezet helysz\u00ednen kiosztott k\u00f6zlem\u00e9nye szerint a kiskunhalasi j\u00e1rv\u00e1ny\u00fcgyi k\u00f3rh\u00e1z \u00e9p\u00edt\u00e9s\u00e9n 24 \u00f3r\u00e1ban t\u00f6bb sz\u00e1z szakipari munk\u00e1s \u00e9s szakember dolgozott. A legszigor\u00fabb infektol\u00f3giai szab\u00e1lyoknak is megfelel\u0151 l\u00e9tes\u00edtm\u00e9nyt a legmodernebb berendez\u00e9sekkel \u00e9s orvostechnikai eszk\u00f6z\u00f6kkel szerelt\u00e9k fel.\nA 3100 n\u00e9gyzetm\u00e9ter alapter\u00fclet\u0171, 225 kont\u00e9nerb\u0151l \u00e1ll\u00f3 \u00e9p\u00fcletegy\u00fcttesben 36 k\u00f3rtermet alak\u00edtottak ki. Ezekb\u0151l 16 az alacsony, 16 a k\u00f6zepes kock\u00e1zat\u00fa \u00e9s 4 a s\u00falyosabb \u00e1llapotban l\u00e9v\u0151 betegek kezel\u00e9s\u00e9t szolg\u00e1lja.\nA Kiskunhalasi Orsz\u00e1gos B\u00fcntet\u00e9s-v\u00e9grehajt\u00e1si Int\u00e9zet ter\u00fclet\u00e9n fel\u00e9p\u00fclt, de a b\u00f6rt\u00f6nt\u0151l elk\u00fcl\u00f6n\u00edtett mobil kont\u00e9nerk\u00f3rh\u00e1z folyamatos m\u0171k\u00f6d\u00e9s\u00e9t \u00e9s a kulcsfontoss\u00e1g\u00fa berendez\u00e9sek haszn\u00e1lat\u00e1t egy 1,6 megawattos transzform\u00e1tor, k\u00e9t aggreg\u00e1tor \u00e9s egy sz\u00fcnetmentes t\u00e1pegys\u00e9g biztos\u00edtja.\nA mobil j\u00e1rv\u00e1ny\u00fcgyi k\u00f3rh\u00e1z gy\u00f3gy\u00edt\u00f3-megfigyel\u0151 egys\u00e9ggel, h\u00e1romutas zsiliprendszer\u0171 \u00f6lt\u00f6z\u0151kkel, befogad\u00f3 \u00e9s vizsg\u00e1l\u00f3r\u00e9szleggel, k\u00fcl\u00f6n laborat\u00f3riummal, r\u00f6ntgen-, ultrahang- \u00e9s CT-k\u00e9sz\u00fcl\u00e9kkel, tov\u00e1bb\u00e1 l\u00e9legeztet\u0151g\u00e9pekkel rendelkezik.\n\nMTI 2020. \u00e1prilis 21.\n\n"}]