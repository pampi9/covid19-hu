[{"date": "2020-04-17 18:22", "url": "https://koronavirus.gov.hu/cikkek/minden-magyarert-felelosseggel-tartozunk-bajban-kulonosen", "h1": "Minden magyar\u00e9rt felel\u0151ss\u00e9ggel tartozunk, a bajban k\u00fcl\u00f6n\u00f6sen", "body": "\nAz Emberi Er\u0151forr\u00e1sok Miniszt\u00e9riuma visszautas\u00edtja egyes magyarorsz\u00e1gi sajt\u00f3term\u00e9kek azon hangv\u00e9tel\u0171 \u00edr\u00e1sait, amelyek igyekeznek a hat\u00e1ron t\u00fali magyarok megseg\u00edt\u00e9se ellen usz\u00edtani anyaorsz\u00e1gi honfit\u00e1rsainkat - m\u00e9g a jelenlegi j\u00e1rv\u00e1ny\u00fcgyi vesz\u00e9lyhelyzetben is. A balliber\u00e1lisok szeml\u00e9let\u00e9vel szemben a nemzeti korm\u00e1ny \u00e1ll\u00e1spontja szerint minden magyar\u00e9rt felel\u0151ss\u00e9ggel tartozunk, a bajban k\u00fcl\u00f6n\u00f6sen.\n\n\u00a0A nemzeti korm\u00e1nyz\u00e1s jegy\u00e9ben Prof. Dr. K\u00e1sler Mikl\u00f3s emberi er\u0151forr\u00e1sok minisztere a hat\u00e1ron t\u00fali magyar k\u00f6z\u00f6ss\u00e9gek megkeres\u00e9s\u00e9re, a koronav\u00edrus-j\u00e1rv\u00e1nnyal \u00f6sszef\u00fcgg\u0151 v\u00e9dekez\u00e9si feladatokban val\u00f3 r\u00e9szv\u00e9telre k\u00e9rte fel orvos koll\u00e9g\u00e1it egy erd\u00e9lyi, \u00f6nk\u00e9ntes orvosi misszi\u00f3 keret\u00e9ben. \u00d6r\u00f6mmel t\u00e1j\u00e9koztatjuk a k\u00f6zv\u00e9lem\u00e9nyt, hogy az \u00f6nk\u00e9nt jelentkez\u0151 eg\u00e9szs\u00e9g\u00fcgyi szakemberek l\u00e9tsz\u00e1ma elegend\u0151nek bizonyul a k\u00fclhoni magyar k\u00f6z\u00f6ss\u00e9g \u00e1tmeneti kr\u00edzishelyzet\u00e9nek megold\u00e1s\u00e1ra.Az Emberi Er\u0151forr\u00e1sok Miniszt\u00e9riuma d\u00f6bbenetesnek tartja az anyaorsz\u00e1gi embereket a k\u00fclhoni magyars\u00e1g ellen ford\u00edtani igyekv\u0151 hangulatkelt\u00e9st, amelyet az erd\u00e9lyi orvosi misszi\u00f3 toborz\u00e1s\u00e1nak k\u00f6zl\u00e9se nyom\u00e1n tapasztalhattunk egyes sajt\u00f3term\u00e9kek eset\u00e9ben. Ezek a sz\u00e9ls\u0151s\u00e9ges politikai eszmeis\u00e9gek lenyomat\u00e1t k\u00f6vet\u0151 \u00edr\u00e1sok, amelyek egyszerre vetik el a szolidarit\u00e1s, \u00e9s az \u00e1llamhat\u00e1rokon t\u00falny\u00fal\u00f3 nemzeti egys\u00e9g fundamentumait, sz\u00f6ges ellent\u00e9tben \u00e1llnak a val\u00f3s\u00e1ggal \u00e9s az emberi er\u0151forr\u00e1sok miniszter\u00e9nek sz\u00e1nd\u00e9k\u00e1val.\n\u00a0Az anyaorsz\u00e1gi \u00f6nk\u00e9ntesek j\u00f3volt\u00e1b\u00f3l, az erd\u00e9lyi orvosi misszi\u00f3 megold\u00e1st teremt a rendk\u00edv\u00fcli kih\u00edv\u00e1sokkal k\u00fczd\u0151, \u00e9rintett k\u00fclhoni magyar k\u00f6z\u00f6ss\u00e9g sz\u00e1m\u00e1ra. Eset\u00fckben ugyanis a minim\u00e1lisan sz\u00fcks\u00e9ges eg\u00e9szs\u00e9g\u00fcgyi ell\u00e1t\u00e1sra sem maradna lehet\u0151s\u00e9g, amennyiben az anyaorsz\u00e1g nem siet megseg\u00edt\u00e9s\u00fckre. Az eddigi sikeres magyarorsz\u00e1gi j\u00e1rv\u00e1ny\u00fcgyi v\u00e9dekez\u00e9s ugyanis olyan felt\u00e9teleket teremtett, amelyek r\u00e9v\u00e9n a nemzeti szolidarit\u00e1s jegy\u00e9ben jelk\u00e9pes l\u00e9tsz\u00e1m\u00fa, de ann\u00e1l jelent\u0151sebb hat\u00e1s\u00fa v\u00e1llal\u00e1st tehet\u00fcnk k\u00fclhoni nemzett\u00e1rsaink megseg\u00edt\u00e9s\u00e9re.\n\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]