[{"date": "2020-04-23 12:31", "url": "https://koronavirus.gov.hu/cikkek/tegyunk-meg-mindent-azert-hogy-enyhitsunk-nehez-helyzeten", "h1": "Tegy\u00fcnk meg mindent az\u00e9rt, hogy enyh\u00edts\u00fcnk a neh\u00e9z helyzeten!", "body": "\nAz \u00f6sszefog\u00e1s \u00e9s a seg\u00edts\u00e9gny\u00fajt\u00e1s fontoss\u00e1g\u00e1t hangs\u00falyozta a koronav\u00edrus-j\u00e1rv\u00e1nyban Herczegh Anita cs\u00fct\u00f6rt\u00f6k\u00f6n, Budapesten a k\u00f6zm\u00e9di\u00e1nak nyilatkozva, miut\u00e1n f\u00e9rj\u00e9vel, \u00c1der J\u00e1nos k\u00f6zt\u00e1rsas\u00e1gi eln\u00f6kkel v\u00e9rt adott a II. Civil v\u00e9rad\u00e1s programon.\n\n\n\"Ha ilyen neh\u00e9z helyzetbe ker\u00fclt\u00fcnk, akkor tegy\u00fcnk meg mindent az\u00e9rt, hogy ezen kicsit enyh\u00edts\u00fcnk!\" - mondta Herczegh Anita, kiemelve: sz\u00e1m\u00e1ra a v\u00e9rad\u00e1s \u00e9vtizedek \u00f3ta \u00e1lland\u00f3 program, a j\u00e1rv\u00e1nyt\u00f3l f\u00fcggetlen\u00fcl is jelentkezett volna v\u00e9rad\u00f3k\u00e9nt. Term\u00e9szetesnek nevezte, hogy ha eg\u00e9szs\u00e9gesnek \u00e9rzi mag\u00e1t \u00e9s felhaszn\u00e1lhat\u00f3 a v\u00e9re, akkor seg\u00edtsen a r\u00e1szorul\u00f3knak.\nMegjegyezte, a j\u00e1rv\u00e1nnyal \u00f6sszef\u00fcgg\u00e9sben azt l\u00e1tja: az emberek \u00f6sszekapaszkodnak, \u00f6sszetartanak, \u00e9s nagyon sok pozit\u00edv p\u00e9ld\u00e1t l\u00e1t arra, hogy emberek megmozdulnak az\u00e9rt, hogy seg\u00edtsenek m\u00e1soknak.\nSzalay-Bobrovniczky Vince, a Minisztereln\u00f6ks\u00e9g civil \u00e9s t\u00e1rsadalmi kapcsolatok\u00e9rt felel\u0151s helyettes \u00e1llamtitk\u00e1ra ismertette: m\u00e1sodik alkalommal szervezik meg a Civil v\u00e9rad\u00e1st, ahogy tavaly, id\u00e9n is 22 helysz\u00ednen, els\u0151sorban megyesz\u00e9khelyeken \u00e9s a f\u0151v\u00e1rosban lehet v\u00e9rt adni. J\u00f3r\u00e9szt az Orsz\u00e1gos V\u00e9rell\u00e1t\u00f3 Szolg\u00e1lat irod\u00e1iban van lehet\u0151s\u00e9g erre, a v\u00e9rad\u00e1st orsz\u00e1gosan a helyettes \u00e1llamtitk\u00e1rs\u00e1g koordin\u00e1lja. A program h\u00e9tf\u0151n kezd\u0151d\u00f6tt \u00e9s p\u00e9nteken z\u00e1rul.\nA helyettes \u00e1llamtitk\u00e1r k\u00f6z\u00f6lte: tavaly mintegy 600-an adtak v\u00e9rt a kezdem\u00e9nyez\u00e9s sor\u00e1n, k\u00f6z\u00fcl\u00fck 140-en els\u0151 alkalommal. B\u00edzik abban, hogy ebben a v\u00e1ls\u00e1gos id\u0151szakban tal\u00e1n m\u00e9g t\u00f6bben fognak v\u00e9rt adni, mint a m\u00falt \u00e9vben, mivel sz\u00fcks\u00e9g van a civilek \u00e9s minden magyar ember szolg\u00e1lat\u00e1ra.\n\"Azt l\u00e1tjuk\", hogy a k\u00f3rh\u00e1zak teljes kapacit\u00e1sra futnak fel, \u00e9s v\u00e9rk\u00e9sz\u00edtm\u00e9nyekre is sz\u00fcks\u00e9g van az emberek ell\u00e1t\u00e1sa sor\u00e1n, ez\u00e9rt mindenkinek h\u00e1l\u00e1sak, \"aki v\u00e9r\u00e9t \u00e1ldozza a haza olt\u00e1r\u00e1n\" - fogalmazott.\nHangs\u00falyozta: a koronav\u00edrus cseppfert\u0151z\u00e9ssel terjed, v\u00e9r \u00fatj\u00e1n nem, ez\u00e9rt aki eddig is v\u00e9rad\u00f3 volt, nyugodtan menjen el v\u00e9rt adni. Hozz\u00e1tette: minden helyis\u00e9gben, ahol ez a program zajlik, minden sz\u00fcks\u00e9ges \u00f3vint\u00e9zked\u00e9st megtesznek, p\u00e9ld\u00e1ul m\u00e1r a bej\u00e1ratn\u00e1l l\u00e1zat m\u00e9rnek.\nSzalay-Bobrovniczky Vince azt k\u00e9rte mindenkit\u0151l: seg\u00edtsen embert\u00e1rsain, \u00e9s nemcsak a rendszeres, de az els\u0151 v\u00e9rad\u00f3kra is sz\u00e1m\u00edtanak.\n\u00a0\nForr\u00e1s: MTI\n\n"}]