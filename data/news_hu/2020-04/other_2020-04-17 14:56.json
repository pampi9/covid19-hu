[{"date": "2020-04-17 14:56", "url": "https://koronavirus.gov.hu/cikkek/itm-gazdasagvedelmi-akcioterv-postai-uton-atvehetoek-lesznek-diplomak", "h1": "ITM - gazdas\u00e1gv\u00e9delmi akci\u00f3terv: postai \u00faton is \u00e1tvehet\u0151ek lesznek a diplom\u00e1k", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium a nyelvvizsga amnesztia kapcs\u00e1n t\u00e1j\u00e9koztatta a fels\u0151oktat\u00e1si int\u00e9zm\u00e9nyeket az oklevelek kioszt\u00e1s\u00e1nak lehets\u00e9ges form\u00e1ir\u00f3l - k\u00f6z\u00f6lte a szakt\u00e1rca p\u00e9nteken az MTI-vel. Jelezt\u00e9k: a rendelkez\u00e9s \u00e9rtelm\u00e9ben a halad\u00e9ktalanul kiadand\u00f3 dokumentumok postai \u00faton, hivatalos iratk\u00e9nt is k\u00e9zbes\u00edthet\u0151ek.\n\nA miniszt\u00e9rium k\u00f6zlem\u00e9ny\u00e9ben felid\u00e9zte: a gazdas\u00e1gv\u00e9delmi akci\u00f3terv r\u00e9szek\u00e9nt mindenki mentes\u00fcl a nyelvvizsga-k\u00f6telezetts\u00e9g al\u00f3l, \u00e9s \u00edgy megkaphatja oklevel\u00e9t, aki 2020. augusztus 31-ig sikeres z\u00e1r\u00f3vizsg\u00e1t tett vagy tesz a fels\u0151oktat\u00e1sban, de az oklev\u00e9l megszerz\u00e9s\u00e9nek felt\u00e9tel\u00e9\u00fcl el\u0151\u00edrt nyelvvizsg\u00e1t nem tette le.\nKifejtett\u00e9k: ebbe a k\u00f6rbe beletartozik mindenki, akinek ak\u00e1r t\u00f6bb nyelvvizsg\u00e1t, fels\u0151fok\u00fa vagy szakmai nyelvvizsg\u00e1t kellett volna tennie a diplomaszerz\u00e9shez. A rendelkez\u00e9s a doktori k\u00e9pz\u00e9sek kiv\u00e9tel\u00e9vel minden k\u00e9pz\u00e9si form\u00e1ra - a kor\u00e1bbi f\u0151iskolai \u00e9s egyetemi k\u00e9pz\u00e9sekre, az alapk\u00e9pz\u00e9sekre, mesterk\u00e9pz\u00e9sekre, osztatlan k\u00e9pz\u00e9sekre \u00e9s a fels\u0151oktat\u00e1si szakk\u00e9pz\u00e9sekre is vonatkozik, a finansz\u00edroz\u00e1si form\u00e1t\u00f3l (\u00f6szt\u00f6nd\u00edjas vagy \u00f6nk\u00f6lts\u00e9ges) f\u00fcggetlen\u00fcl. A t\u00e1j\u00e9koztat\u00f3 lev\u00e9l \u00e9rtelm\u00e9ben a fels\u0151oktat\u00e1si int\u00e9zm\u00e9nyeknek az oklevelek kiad\u00e1s\u00e1t halad\u00e9ktalanul meg kell kezdeni\u00fck - h\u00edvta fel a figyelmet a miniszt\u00e9rium.\nK\u00f6zl\u00e9s\u00fck szerint a dokumentumok kiad\u00e1sa t\u00f6rt\u00e9nhet postai \u00faton hivatalos iratk\u00e9nt, vagy a j\u00e1rv\u00e1ny\u00fcgyi rendelkez\u00e9sek szigor\u00fa betart\u00e1sa mellett szem\u00e9lyesen is. Egyes esetekben - k\u00fcl\u00f6n\u00f6sen a r\u00e9gebben z\u00e1r\u00f3vizsg\u00e1zottakn\u00e1l - az oklev\u00e9l ki\u00e1ll\u00edt\u00e1s\u00e1hoz sz\u00fcks\u00e9g lehet az int\u00e9zm\u00e9nyekkel t\u00f6rt\u00e9n\u0151 adategyeztet\u00e9sre.\nAz Innov\u00e1ci\u00f3s \u00e9s Technol\u00f3giai Miniszt\u00e9rium a fels\u0151oktat\u00e1si int\u00e9zm\u00e9nyek seg\u00edts\u00e9g\u00e9vel \u00e9s k\u00f6zrem\u0171k\u00f6d\u00e9s\u00e9vel mindent megtesz annak \u00e9rdek\u00e9ben, hogy a jelenlegi hallgat\u00f3k a j\u00e1rv\u00e1nyhelyzet miatt kialakult k\u00f6r\u00fclm\u00e9nyek k\u00f6z\u00f6tt is sikeresen folytathass\u00e1k, fejezhess\u00e9k be tanulm\u00e1nyaikat - \u00edrt\u00e1k.\n\n\nMTI 2020. \u00e1prilis 17.\n\n"}]