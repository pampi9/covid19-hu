[{"date": "2020-04-09 14:22", "url": "https://koronavirus.gov.hu/cikkek/tobb-mint-100-fertozott-es-ot-halott-egy-fovarosi-onkormanyzat-altal-fenntartott", "h1": "T\u00f6bb mint 100 fert\u0151z\u00f6tt \u00e9s \u00f6t halott egy f\u0151v\u00e1rosi \u00f6nkorm\u00e1nyzat \u00e1ltal fenntartott id\u0151sotthonban", "body": "\nImm\u00e1r t\u00f6bb mint sz\u00e1zan megfert\u0151z\u0151dtek \u00e9s \u00f6ten meghaltak a f\u0151v\u00e1rosi \u00f6nkorm\u00e1nyzat Pesti \u00fati id\u0151sotthon\u00e1ban - jelentette be az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n, cs\u00fct\u00f6rt\u00f6k\u00f6n.\n\n\nM\u00fcller Cec\u00edlia eml\u00e9keztetett arra: napok \u00f3ta arra h\u00edvja fel a figyelmet, hogy a fenntart\u00f3k felel\u0151sek az int\u00e9zm\u00e9nyekben a j\u00e1rv\u00e1ny tov\u00e1bbterjed\u00e9s\u00e9nek megg\u00e1tol\u00e1s\u00e1\u00e9rt.\nA munkat\u00e1rsai azon dolgoznak, hogy megsz\u00fcntess\u00e9k azokat a hi\u00e1nyoss\u00e1gokat, amelyek a fert\u0151z\u00e9s tov\u00e1bbterjed\u00e9s\u00e9t okozhatj\u00e1k - tette hozz\u00e1.\nJelezte: szem\u00e9lyesen fogja felkeresni a Pesti \u00fati id\u0151sek otthon\u00e1t, ahol a j\u00e1rv\u00e1ny\u00fcgyi int\u00e9zked\u00e9sek folyamatosak.\nElmondta azt is, a Pesti \u00fati id\u0151sotthonon k\u00edv\u00fcl a R\u00f3zsa utcai int\u00e9zm\u00e9nyben vannak m\u00e9g fert\u0151z\u00f6ttek, sz\u00e1muk egyel\u0151re nem \u00e9ri el a t\u00edzet. Ezen k\u00edv\u00fcl egy-egy eset fordult el\u0151 m\u00e1s ilyen t\u00edpus\u00fa int\u00e9zm\u00e9nyben, de ezek nem jelentenek j\u00e1rv\u00e1nyos m\u00e9rteket.\nAz orsz\u00e1gos tisztif\u0151orvos elmondta, Magyarorsz\u00e1gon 980 igazolt fert\u0151z\u00f6ttet tartanak nyilv\u00e1n, \u00e9s az elm\u00falt 24 \u00f3r\u00e1ban nyolc, kr\u00f3nikus betegs\u00e9gben szenved\u0151 halt meg. Egyik\u00fck 48 \u00e9ves volt, azonban \u0151 is \u00e9vek \u00f3ta kr\u00f3nikus betegs\u00e9ggel k\u00fczd\u00f6tt - tette hozz\u00e1.\nKilencvenhatan gy\u00f3gyultan t\u00e1voztak a k\u00f3rh\u00e1zakb\u00f3l, \u00fajabb \u00f6t embert tudtak levenni a l\u00e9legeztet\u0151g\u00e9pr\u0151l, \u00e9s \u0151k m\u00e1r intenz\u00edv ell\u00e1t\u00e1sra sem szorulnak. Jelenleg 59 beteget kell l\u00e9legeztetni - ismertette.\nA szakember kiemelte, a k\u00f6vetkez\u0151 napokban a korm\u00e1nyhivatalon kereszt\u00fcl k\u00e9tmilli\u00f3 seb\u00e9szi maszkot \u00e9s 300 ezer p\u00e1r keszty\u0171t juttatnak el a bentlak\u00e1sos id\u0151s otthonokba.\nM\u00fcller Cec\u00edlia a h\u00fasv\u00e9t el\u0151tti nagytakar\u00edt\u00e1shoz adva seg\u00edts\u00e9get elmondta, a v\u00edrus a kl\u00f3rra \u00e9rz\u00e9keny, teh\u00e1t az e szerrel moshat\u00f3 fel\u00fcleteket \u00e9rdemes hip\u00f3s v\u00edzzel \u00e1tmosni, let\u00f6r\u00f6lni. Az egy\u00e9b fel\u00fcleteket pedig v\u00edrus\u00f6l\u0151 szerrel vagy kend\u0151vel \u00e9rdemes lemosni. Az allergi\u00e1sok hordjanak maszkot takar\u00edt\u00e1shoz, az ehhez haszn\u00e1lt szivacsot, t\u00f6rl\u0151ruh\u00e1t a munka v\u00e9gezt\u00e9vel ki kell dobni.\nHozz\u00e1tette, a moshat\u00f3 gyerekj\u00e1t\u00e9kokat is \u00e9rdemes \u00e1tt\u00f6r\u00f6lni, a pl\u00fcss figur\u00e1kat pedig mos\u00f3g\u00e9pben kimosni. A f\u00fcrd\u0151szob\u00e1t \u00e9s a mell\u00e9khelyis\u00e9get c\u00e9lszer\u0171 a szok\u00e1sosn\u00e1l alaposabban fert\u0151tlen\u00edteni, \u00e9s a kozmetikai eszk\u00f6z\u00f6ket is \u00e9rdemes \u00e1tt\u00f6r\u00f6lni fert\u0151tlen\u00edt\u0151s kend\u0151vel. A konyh\u00e1ban ink\u00e1bb szivacsot \u00e9s kef\u00e9t haszn\u00e1ljunk rongy helyett, a v\u00e1g\u00f3deszk\u00e1t haszn\u00e1lat ut\u00e1n alaposan s\u00faroljuk \u00e1t, \u00e9s amennyire megoldhat\u00f3, ink\u00e1bb az \u00fcveg fel\u00fclet\u0171eket haszn\u00e1ljuk.\nK\u00e9rd\u00e9sre v\u00e1laszolva elmondta, az id\u0151s, kr\u00f3nikus betegs\u00e9gben szenved\u0151 csal\u00e1dtaggal egy\u00fctt \u00e9l\u0151, de a munkahely\u00e9re is elj\u00e1r\u00f3 embereknek is \u00e9rdemes n\u00e9h\u00e1ny \u00f3vint\u00e9zked\u00e9st tenni\u00fck. Mint mondta, haza\u00e9rkezve a bej\u00e1ratn\u00e1l a cip\u0151t, fels\u0151 ruh\u00e1zatot \u00e9rdemes levenni, ezut\u00e1n lezuhanyozni \u00e9s \u00faj ruh\u00e1t felvenni, valamint a haszn\u00e1lati t\u00e1rgyakat is elk\u00fcl\u00f6n\u00edtve aj\u00e1nlott kezelni. Tov\u00e1bb\u00e1 \u00e9rdemes a h\u00e1zban \u00e9s a lak\u00e1sban is megtartani egym\u00e1s k\u00f6z\u00f6tt a szem\u00e9lyes t\u00e1vols\u00e1got.\nM\u00fcller Cec\u00edlia nyomat\u00e9kos\u00edtotta, nincs forgalomban \u00e9s enged\u00e9lyeztetve olyan gyorsteszt, amely otthoni haszn\u00e1latra alkalmas. Ezeknek a teszteknek az \u00e9rt\u00e9kel\u00e9s\u00e9hez ugyanis szakmai tud\u00e1s kell. Azt k\u00e9rte, ha valakinek ilyet aj\u00e1nlanak c\u00e9gek vagy mag\u00e1nszem\u00e9lyek, azt jelents\u00e9k a hat\u00f3s\u00e1goknak.\nArra a k\u00e9rd\u00e9sre, hogy a k\u00fclf\u00f6ldr\u0151l v\u00e1s\u00e1rolt maszkok \u00e9s v\u00e9d\u0151eszk\u00f6z\u00f6k min\u0151s\u00e9g\u00e9t vizsg\u00e1lt\u00e1k-e, az orsz\u00e1gos tisztif\u0151orvos elmondta, a k\u00fcl\u00f6nf\u00e9le eszk\u00f6z\u00f6k min\u0151s\u00e9g\u00e9\u00e9rt alapesetben a gy\u00e1rt\u00f3 v\u00e1llalja a felel\u0151ss\u00e9get, \u00e9s a term\u00e9k mellett ott kell lennie a min\u0151s\u00edt\u00e9si bizony\u00edtv\u00e1nynak is. Ha a term\u00e9ken a \"CE\" jel\u00f6l\u00e9s l\u00e1that\u00f3, akkor az Eur\u00f3pai Uni\u00f3 ter\u00fclet\u00e9re enged\u00e9lyezett a behozataluk \u00e9s min\u0151s\u00edt\u00e9s\u00fck is megt\u00f6rt\u00e9nt.\nKit\u00e9rt arra is a tisztif\u0151orvos, hogy ez a h\u00fasv\u00e9t m\u00e1s lesz, mint az eddigiek, de azt aj\u00e1nlja, hogy az \u00fcnnep r\u00edtus\u00e1t tartsuk meg, f\u0151zz\u00fck meg a szok\u00e1sos \u00e9teleket, t\u00e1vol \u00e9l\u0151 szeretteinkkel pedig telefonon \u00e9s egy\u00e9b online eszk\u00f6z\u00f6n tartsuk a kapcsolatot.\n\u00a0\nForr\u00e1s: MTI\n\n"}]