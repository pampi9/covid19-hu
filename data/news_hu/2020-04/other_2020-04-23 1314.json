[{"date": "2020-04-23 13:14", "url": "https://koronavirus.gov.hu/cikkek/eddig-1200-emberrel-szemben-kellett-intezkedni-hatosagi-hazi-karanten-megszegese-miatt", "h1": "Eddig 1200 emberrel szemben kellett int\u00e9zkedni a hat\u00f3s\u00e1gi h\u00e1zi karant\u00e9n megszeg\u00e9se miatt", "body": "\nEddig 1200 emberrel szemben kellett int\u00e9zkedni a hat\u00f3s\u00e1gi h\u00e1zi karant\u00e9n megszeg\u00e9se miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: folytat\u00f3dik az elrendelt \u00e9s \u00e9rv\u00e9nyben l\u00e9v\u0151 hat\u00f3s\u00e1gi h\u00e1zi karant\u00e9nok sz\u00e1m\u00e1nak cs\u00f6kken\u00e9se. Az elm\u00falt 24 \u00f3r\u00e1ban 536 hat\u00f3s\u00e1gi h\u00e1zi karant\u00e9nt rendeltek el, jelenleg 10 942 van \u00e9rv\u00e9nyben. Az elm\u00falt 24 \u00f3r\u00e1ban 18 esetben tapasztalt\u00e1k a hat\u00f3s\u00e1gi karant\u00e9n szab\u00e1lyainak megs\u00e9rt\u00e9s\u00e9t, m\u00e1rcius 12. \u00f3ta ezek sz\u00e1ma 1199.\nElmondta azt is, hogy a k\u00f6vetkez\u0151 h\u00e9tv\u00e9g\u00e9re ism\u00e9t felhatalmaz\u00e1st kapnak az \u00f6nkorm\u00e1nyzatok a kij\u00e1r\u00e1si korl\u00e1toz\u00e1s esetleges szigor\u00edt\u00e1s\u00e1ra. Hozz\u00e1tette: m\u00e1jus 3-ig hat\u00e1lyban maradnak a kij\u00e1r\u00e1si korl\u00e1toz\u00e1s szab\u00e1lyai.\nA Magyar K\u00f6zl\u00f6nyben err\u0151l megjelen\u0151 korm\u00e1nyrendelet szerint az \u00f6nkorm\u00e1nyzatok a k\u00f6vetkez\u0151 h\u00e9tv\u00e9g\u00e9n is rendeletben hat\u00e1rozhatj\u00e1k meg telep\u00fcl\u00e9seiken a kij\u00e1r\u00e1si korl\u00e1toz\u00e1ssal kapcsolatos szigor\u00fabb magatart\u00e1si szab\u00e1lyokat - r\u00e9szletezte.\nSz\u00f3lt arr\u00f3l is, hogy cs\u00fct\u00f6rt\u00f6k reggel 6 \u00f3r\u00e1t\u00f3l biztos\u00edtott az ing\u00e1z\u00e1s a szerb-magyar hat\u00e1ron, a hat\u00e1r m\u00e1sik oldal\u00e1n dolgoz\u00f3 vagy f\u00f6ldet m\u0171vel\u0151 magyar \u00e9s szerb \u00e1llampolg\u00e1rok \u00e1tj\u00e1rhatnak a r\u00f6szkei, a tompai \u00e9s a hercegsz\u00e1nt\u00f3i \u00e1tkel\u0151n. Jelezte: p\u00e9ntekt\u0151l megnyitj\u00e1k a Hegyeshalom II. k\u00f6z\u00fati hat\u00e1r\u00e1tkel\u0151t is az ing\u00e1z\u00f3k \u00e9s a mez\u0151gazdas\u00e1gi j\u00e1rm\u0171vek \u00e1tl\u00e9ptet\u00e9s\u00e9re, minden nap 7-10 \u00e9s 17-20 \u00f3ra k\u00f6z\u00f6tt.\nAz alezredes arra a k\u00e9rd\u00e9sre, hogy a nyugat-magyarorsz\u00e1gi J\u00e1nossomorja t\u00e9rs\u00e9g\u00e9ben mi\u00e9rt torlaszolta el a rend\u0151rs\u00e9g a hat\u00e1ron \u00e1tvezet\u0151 f\u00f6ldutakat, elmondta: a vesz\u00e9lyhelyzet kihirdet\u00e9s ut\u00e1n Magyarorsz\u00e1g vissza\u00e1ll\u00edtotta a hat\u00e1rforgalom-ellen\u0151rz\u00e9st a schengeni bels\u0151 hat\u00e1rokon. R\u00e9szben az\u00e9rt, hogy a teherg\u00e9pj\u00e1rm\u0171vek ne j\u00f6hessenek be ellen\u0151rz\u00e9s n\u00e9lk\u00fcl - tette hozz\u00e1.\nNyugat-Magyarorsz\u00e1gon 78 k\u00f6z\u00fati \u00e9s k\u00e9t vas\u00fati \u00e1tkel\u0151 van, ebb\u0151l - a hat\u00e1rforgalom ellen\u0151rz\u00e9se mellett - hetet nyitva tartanak a szem\u00e9ly- \u00e9s teherforgalom sz\u00e1m\u00e1ra, hatot pedig a szem\u00e9lyforgalom biztos\u00edt\u00e1s\u00e1ra, a t\u00f6bbit viszont fizikai hat\u00e1rz\u00e1rral lez\u00e1rt\u00e1k. Az alezredes egy\u00fattal a nyugati hat\u00e1r mellett \u00e9l\u0151k t\u00fcrelm\u00e9t k\u00e9rte az int\u00e9zked\u00e9s miatt, \u00e9s k\u00e9rte, a hozz\u00e1juk legk\u00f6zelebb es\u0151 m\u00e1sik hat\u00e1r\u00e1tkel\u0151helyet haszn\u00e1lj\u00e1k.\nSz\u00f3lt arr\u00f3l is, hogy a teherforgalomban jelenleg R\u00f6szk\u00e9n, a bel\u00e9p\u0151 forgalomban van kisebb v\u00e1rakoz\u00e1s.\nKiss R\u00f3bert besz\u00e1molt arr\u00f3l, hogy az elm\u00falt 24 \u00f3r\u00e1ban 1134 esetben int\u00e9zkedtek a kij\u00e1r\u00e1si korl\u00e1toz\u00e1s szab\u00e1lyainak megs\u00e9rt\u0151ivel szemben, ebb\u0151l 483 figyelmeztet\u00e9s volt, 350 helysz\u00edni b\u00edrs\u00e1g \u00e9s 301 feljelent\u00e9s. R\u00e9mh\u00edrterjeszt\u00e9s miatt 70, k\u00f6zvesz\u00e9llyel fenyeget\u00e9s miatt 26, csal\u00e1s miatt 80, j\u00e1rv\u00e1ny\u00fcgyi szab\u00e1lyszeg\u00e9s miatt 15 b\u00fcntet\u0151elj\u00e1r\u00e1s indult, \u00e9s eddig 50 gyan\u00fas\u00edtottat hallgattak ki.\nEgy k\u00e9rd\u00e9sre v\u00e1laszolva elmondta, Heves megy\u00e9ben j\u00e1rv\u00e1ny\u00fcgyi szab\u00e1lyszeg\u00e9s miatt nem rendeltek el b\u00fcntet\u0151elj\u00e1r\u00e1st, \u00e9s nem kellett int\u00e9zkedni\u00fck az \u00fczletek nyitvatart\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se miatt sem. A hat\u00f3s\u00e1gi h\u00e1zi karant\u00e9n megs\u00e9rt\u00e9se miatt a megy\u00e9ben n\u00e9gy embert figyelmeztettek, k\u00e9t helysz\u00edni b\u00edrs\u00e1got szabtak ki \u00e9s hat feljelent\u00e9st tettek, a kij\u00e1r\u00e1si korl\u00e1toz\u00e1s szab\u00e1lyainak megszeg\u00e9se miatt 417 esetben int\u00e9zkedtek, ebb\u0151l 115 figyelmeztet\u00e9s, 95 helysz\u00edni b\u00edrs\u00e1g, 207 feljelent\u00e9s volt.\nForr\u00e1s: MTI\n\n"}]