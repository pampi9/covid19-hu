[{"date": "2020-04-02 17:19", "url": "https://koronavirus.gov.hu/cikkek/kovacs-zoltan-politikai-boszorkanyuldozes-folyik-magyarorszag-ellen", "h1": "Kov\u00e1cs Zolt\u00e1n: politikai boszork\u00e1ny\u00fcld\u00f6z\u00e9s folyik Magyarorsz\u00e1g ellen", "body": "\nNemcsak kritiz\u00e1lj\u00e1k Magyarorsz\u00e1got a koronav\u00edrus elleni t\u00f6rv\u00e9ny miatt, hanem politikai boszork\u00e1ny\u00fcld\u00f6z\u00e9s \u00e9s \u00f6sszehangolt sajt\u00f3 lej\u00e1rat\u00f3 kamp\u00e1ny zajlik - mondta Kov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r cs\u00fct\u00f6rt\u00f6ki video\u00fczenet\u00e9ben.\n\nAz \u00e1llamtitk\u00e1r \u00fagy fogalmazott, az elm\u00falt t\u00edz \u00e9vben, ha Magyarorsz\u00e1g bizonyos k\u00e9rd\u00e9sekben az Eur\u00f3pai Uni\u00f3t\u00f3l elt\u00e9r\u0151 utat v\u00e1lasztott \u00e9s az int\u00e9zked\u00e9seket, a meghozott t\u00f6rv\u00e9nyeket hozz\u00e1igaz\u00edtotta a saj\u00e1t sz\u00fcks\u00e9grendszer\u00e9hez, illetve azokhoz a keretekhez, amelyekben l\u00e9tezik, hazai \u00e9s nemzetk\u00f6zi kritikusai azonnal megnyilv\u00e1nultak.\n\nMegh\u00f6kkent\u0151nek nevezte, hogy mik\u00f6zben Nyugat-Eur\u00f3p\u00e1r\u00f3l \u00e9s D\u00e9l-Eur\u00f3pa n\u00e9h\u00e1ny orsz\u00e1g\u00e1r\u00f3l eg\u00e9szen d\u00f6bbenetes k\u00e9pek \u00e9rkeznek a v\u00edrus puszt\u00edt\u00e1s\u00e1nak k\u00f6vetkezm\u00e9nyeir\u0151l, illetve arr\u00f3l, hogy milyen mulaszt\u00e1sokat k\u00f6vettek el az ottani korm\u00e1nyok \u00e9s szervek, Magyarorsz\u00e1got ism\u00e9t siker\u00fclt \"megtal\u00e1lni\".\nEml\u00e9keztetett, cs\u00fct\u00f6rt\u00f6k\u00f6n Ursula von der Leyen, az Eur\u00f3pai Bizotts\u00e1g eln\u00f6ke is megnyilv\u00e1nult a k\u00e9rd\u00e9sben. Ez pedig - f\u0171zte hozz\u00e1 Kov\u00e1cs Zolt\u00e1n - tipikus p\u00e9ld\u00e1ja a politikai kett\u0151s m\u00e9rc\u00e9nek, hiszen Orb\u00e1n Viktor minisztereln\u00f6k semmivel sem \u00e9lvez t\u00f6bb jogot \u00e9s lehet\u0151s\u00e9get, mint a francia eln\u00f6k b\u00e9kek\u00f6r\u00fclm\u00e9nyek k\u00f6z\u00f6tt.\n\"Arra k\u00e9r\u00fcnk mindenkit, hogy f\u00f3kusz\u00e1ljon, koncentr\u00e1ljon most a v\u00e9dekez\u00e9sre. Mindenkinek az er\u0151fesz\u00edt\u00e9seire sz\u00fcks\u00e9g van idehaza \u00e9s k\u00fclf\u00f6ld\u00f6n is\" fogalmazott Kov\u00e1cs Zolt\u00e1n.\n\n\nMTI 2020. \u00e1prilis 2.\n\n"}]