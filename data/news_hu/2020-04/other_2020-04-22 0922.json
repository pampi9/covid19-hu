[{"date": "2020-04-22 09:22", "url": "https://koronavirus.gov.hu/cikkek/megjelent-az-ujabb-adokonnyitesekrol-szolo-kormanyrendelet", "h1": "Megjelent az \u00fajabb ad\u00f3k\u00f6nny\u00edt\u00e9sekr\u0151l sz\u00f3l\u00f3 korm\u00e1nyrendelet", "body": "\nMegjelent az \u00fajabb ad\u00f3k\u00f6nny\u00edt\u00e9sekr\u0151l sz\u00f3l\u00f3 korm\u00e1nyrendelet - k\u00f6z\u00f6lte a P\u00e9nz\u00fcgyminiszt\u00e9rium (PM) az MTI-vel kedden este, hozz\u00e1t\u00e9ve: a Gazdas\u00e1gv\u00e9delmi Akci\u00f3terv \u00fajabb ad\u00f3k\u00f6nny\u00edt\u0151 int\u00e9zked\u00e9sei t\u00f6bb mint 200 milli\u00e1rd forintot hagynak a magyar csal\u00e1dokn\u00e1l, a v\u00e1llalkoz\u00e1sokn\u00e1l \u00e9s a lakoss\u00e1gn\u00e1l.\n\n\n\"A baloldali v\u00e1ls\u00e1gkezel\u00e9ssel ellent\u00e9tben, amely az ad\u00f3emel\u00e9sekre \u00e9s megszor\u00edt\u00e1sokra \u00e9p\u00edtett, a nemzeti korm\u00e1ny ad\u00f3cs\u00f6kkent\u00e9sekkel \u00e9s c\u00e9lzott t\u00e1mogat\u00e1sokkal seg\u00edti a munkahelyek, a v\u00e1llalkoz\u00e1sok \u00e9s a csal\u00e1dok v\u00e9delm\u00e9t\" - \u00e1ll a k\u00f6zlem\u00e9nyben. A korm\u00e1nyrendelet nemcsak azt r\u00f6gz\u00edti, hogy a tervezett ad\u00f3cs\u00f6kkent\u00e9sek a v\u00e1ls\u00e1g ellen\u00e9re folytat\u00f3dnak, hanem sz\u00e1mos olyan \u00faj int\u00e9zked\u00e9st, amely a koronav\u00edrus-vil\u00e1gj\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1sok terheit m\u00e9g tov\u00e1bb cs\u00f6kkenti.\nAz id\u00e9n j\u00falius 1-j\u00e9t\u0151l k\u00e9t sz\u00e1zal\u00e9kponttal - 17,5 sz\u00e1zal\u00e9kr\u00f3l 15,5 sz\u00e1zal\u00e9kra - cs\u00f6kken a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9ke, amely f\u00e9l \u00e9v alatt 160 milli\u00e1rd forintot hagy a v\u00e1llalkoz\u00e1sokn\u00e1l, \u00e9s az \u00e1ll\u00e1shelyek meg\u0151rz\u00e9s\u00e9ben is seg\u00edthet.\nAz Eur\u00f3pai Uni\u00f3 legversenyk\u00e9pesebb ad\u00f3fajt\u00e1ja, a kisv\u00e1llalati ad\u00f3 kulcsa 2021. janu\u00e1r 1-j\u00e9t\u0151l egy sz\u00e1zal\u00e9kponttal - 12 sz\u00e1zal\u00e9kr\u00f3l 11 sz\u00e1zal\u00e9kra - cs\u00f6kken, ami mintegy 10 milli\u00e1rd forintot hagy j\u00f6v\u0151re mintegy 51 ezer v\u00e1llalkoz\u00e1sn\u00e1l. A t\u00e9nyleges \u00f6sszeg enn\u00e9l m\u00e9g j\u00f3val magasabb is lehet, mert egyre t\u00f6bben v\u00e1lasztj\u00e1k ezt az ad\u00f3fajt\u00e1t - jegyzi meg a PM.\nA kedden megjelent korm\u00e1nyrendelet az ad\u00f3cs\u00f6kkent\u00e9sek mellett t\u00f6bb l\u00e9nyeges ad\u00f3z\u00e1st k\u00f6nny\u00edt\u0151 int\u00e9zked\u00e9s r\u00e9szletszab\u00e1lyait is tartalmazza. Az eg\u00e9szs\u00e9gv\u00e9delmi szempontok mellett ad\u00f3k\u00f6nny\u00edt\u00e9st \u00e9s likvidit\u00e1si k\u00f6nnyebbs\u00e9get is jelent mintegy 600 ezer c\u00e9g \u00e9s szervezet sz\u00e1m\u00e1ra az, hogy elegend\u0151 lesz a besz\u00e1mol\u00f3t \u00e9s az ahhoz kapcsol\u00f3d\u00f3 bevall\u00e1sokat (mint p\u00e9ld\u00e1ul a t\u00e1rsas\u00e1gi ad\u00f3-, a kisv\u00e1llalati ad\u00f3 \u00e9s a helyi ipar\u0171z\u00e9si ad\u00f3bevall\u00e1st) szeptember 30-ig elk\u00fcldeni. Az ad\u00f3t megfizetni is eddig az id\u0151pontig kell. A kedvez\u0151 szab\u00e1lyok az elt\u00e9r\u0151 \u00fczleti \u00e9ves ad\u00f3z\u00f3kra is vonatkoznak. A besz\u00e1mol\u00f3 k\u00e9sz\u00edt\u00e9si hat\u00e1rid\u0151 marad \u00e1prilis 30-a, illetve m\u00e1jus 31-e az \u00fan. k\u00f6z\u00e9rdekl\u0151d\u00e9sre sz\u00e1mot tart\u00f3 gazd\u00e1lkod\u00f3k eset\u00e9ben, vagyis a t\u0151zsdei c\u00e9gekn\u00e9l, a bankokn\u00e1l, a biztos\u00edt\u00f3kn\u00e1l \u00e9s a befektet\u00e9si v\u00e1llalkoz\u00e1sokn\u00e1l, de nekik is elegend\u0151 szeptember 30-ig beny\u00fajtani a bevall\u00e1st, illetve befizetni az ad\u00f3t - ismerteti a PM.\nEgy m\u00e1sik int\u00e9zked\u00e9s a k\u00f6z\u00fati sz\u00e1ll\u00edt\u00f3k v\u00e1ll\u00e1r\u00f3l vesz le jelent\u0151s terhet azzal, hogy az ek\u00e1er bejelent\u00e9seik ut\u00e1n nem kell kock\u00e1zati biztos\u00edt\u00e9kot fizetni\u00fck, a kor\u00e1bban befizetett biztos\u00edt\u00e9kot pedig visszakapj\u00e1k. A v\u00e1ltoz\u00e1ssal komoly \u00f6sszeget sp\u00f3rolnak meg az \u00e9rintettek, hiszen ezen a jogc\u00edmen 2019-ben \u00f6sszess\u00e9g\u00e9ben 7,3 milli\u00e1rd forint \u00e9rkezett az ad\u00f3hivatalhoz. A t\u00e1rca kit\u00e9r arra, hogy az anyagi el\u0151ny\u00f6k mellett eg\u00e9szs\u00e9gv\u00e9delmi szempontok miatt a korm\u00e1ny az online p\u00e9nzt\u00e1rg\u00e9pekre \u00e9s az automat\u00e1kra fel\u00fclvizsg\u00e1lati morat\u00f3riumot vezetett be. \u00cdgy p\u00e9ld\u00e1ul az online p\u00e9nzt\u00e1rg\u00e9pek eset\u00e9ben szoftver-fel\u00fclvizsg\u00e1latot \u00e9s szervizes helysz\u00edni vizsg\u00e1latot nem kell elv\u00e9gezni a vesz\u00e9lyhelyzet idej\u00e9n, elegend\u0151 a vesz\u00e9lyhelyzet megsz\u0171n\u00e9s\u00e9t\u0151l sz\u00e1m\u00edtott 120 napon bel\u00fcl.\n\nA koronav\u00edrus-j\u00e1rv\u00e1ny miatt bajba jutottak \u00fajabb, speci\u00e1lis, r\u00e1ad\u00e1sul ingyenes fizet\u00e9sk\u00f6nny\u00edt\u00e9st vehetnek ig\u00e9nybe. Az \u00fajfajta kedvezm\u00e9ny k\u00e9relemre indul, amelyet a hat\u00f3s\u00e1g 15 napon bel\u00fcl b\u00edr\u00e1l el. A k\u00e9relem mindenkinek - m\u00e9g a c\u00e9geknek - is illet\u00e9kmentes, \u00e9s legk\u00e9s\u0151bb a vesz\u00e9lyhelyzet megsz\u0171n\u00e9s\u00e9t k\u00f6vet\u0151 harmincadik napon ny\u00fajthat\u00f3 be. Az ig\u00e9nybev\u00e9telhez elegend\u0151, ha a fizet\u00e9si neh\u00e9zs\u00e9g a vesz\u00e9lyhelyzetre vezethet\u0151 vissza. A 12 havi r\u00e9szletfizet\u00e9s vagy a hathavi p\u00f3tl\u00e9kmentes fizet\u00e9si halaszt\u00e1s mindegyik ad\u00f3fajt\u00e1ra k\u00e9rhet\u0151, \u00e9s 5 milli\u00f3 forintos tartoz\u00e1sig vehet\u0151 ig\u00e9nybe. A neh\u00e9z helyzetbe ker\u00fclt v\u00e1llalkoz\u00e1soknak el\u00e9g a j\u00e1rv\u00e1ny alatt a nett\u00f3 b\u00e9rt kigazd\u00e1lkodniuk, hiszen m\u00e9g a munkav\u00e1llal\u00f3t\u00f3l levont j\u00e1rul\u00e9kra \u00e9s szja-ra is j\u00e1rhat a kedvezm\u00e9ny. Nemcsak az ad\u00f3fizet\u00e9s \u00fctemez\u00e9s\u00e9ben seg\u00edt az \u00faj szab\u00e1lyoz\u00e1s, hanem a v\u00e1llalkoz\u00e1sok ad\u00f3cs\u00f6kkent\u00e9s\u00e9t is lehet\u0151v\u00e9 teszi. A c\u00e9geknek - k\u00e9relm\u00fck pozit\u00edv elb\u00edr\u00e1l\u00e1sa eset\u00e9n - ak\u00e1r \u00f6tmilli\u00f3 forinttal kevesebb ad\u00f3t kell megfizetni\u00fck a P\u00e9nz\u00fcgyminiszt\u00e9rium k\u00f6zlem\u00e9nye szerint.\nTov\u00e1bbi ad\u00f3int\u00e9zked\u00e9sek seg\u00edtik a turisztikai \u00e1gazatot: a vend\u00e9geknek 2020. december 31-\u00e9ig nem kell megfizetni az idegenforgalmi ad\u00f3t, mert az \u00e1llam megfizeti helyett\u00fck.\u00a0 Mintegy egymilli\u00f3 munkav\u00e1llal\u00f3nak n\u0151het a Sz\u00e9p-k\u00e1rty\u00e1ra \u00e9rkez\u0151 juttat\u00e1sa, ugyanis 2020. j\u00fanius 30-ig a jelenlegi ad\u00f3teher 32,5 sz\u00e1zal\u00e9kr\u00f3l 15 sz\u00e1zal\u00e9kra cs\u00f6kken. R\u00e1ad\u00e1sul 2020-ban a kedvezm\u00e9nyes ad\u00f3kulccsal adhat\u00f3 \u00f6sszeg is csaknem megdupl\u00e1z\u00f3dik, 2020-ban az \u00fan. rekre\u00e1ci\u00f3s keret\u00f6sszeg 450 ezerr\u0151l 800 ezer forintra n\u0151, a k\u00f6lts\u00e9gvet\u00e9si szervekn\u00e9l pedig 200 ezerr\u0151l 400 ezer forintra.\nA munkav\u00e1llal\u00f3kat seg\u00edti, hogy a fizet\u00e9s n\u00e9lk\u00fcli szabads\u00e1g ideje alatt is jogosultak maradnak az eg\u00e9szs\u00e9g\u00fcgyi ell\u00e1t\u00e1sra. Helyett\u00fck m\u00e1jus 1-j\u00e9t\u0151l a munk\u00e1ltat\u00f3 fizeti ki az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9kot, amely havi 7710 forintot jelent. A munk\u00e1ltat\u00f3 k\u00e9r\u00e9s\u00e9re a NAV enged\u00e9lyezi, hogy m\u00e9g ezt a minim\u00e1lis \u00f6sszeget is csak a vesz\u00e9lyhelyzet megsz\u0171n\u00e9s\u00e9t k\u00f6vet\u0151 k\u00e9t h\u00f3nap eltelt\u00e9vel kelljen a v\u00e1llalkoz\u00e1snak megfizetnie - k\u00f6z\u00f6lte a PM.\nForr\u00e1s:MTI\n\u00a0\n\n"}]