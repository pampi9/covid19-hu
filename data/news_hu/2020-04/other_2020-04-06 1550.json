[{"date": "2020-04-06 15:50", "url": "https://koronavirus.gov.hu/cikkek/gulyas-szeles-osszefogasra-van-szukseg-jarvany-elleni-vedekezesben", "h1": "Guly\u00e1s: sz\u00e9les \u00f6sszefog\u00e1sra van sz\u00fcks\u00e9g a j\u00e1rv\u00e1ny elleni v\u00e9dekez\u00e9sben", "body": "\nA lehet\u0151 legsz\u00e9lesebb \u00f6sszefog\u00e1s l\u00e9trej\u00f6tt\u00e9t s\u00fcrgette a koronav\u00edrus-j\u00e1rv\u00e1ny elleni int\u00e9zked\u00e9sek miatt a magyar t\u00e1rsadalomban \u00e9s a politikai \u00e9letben egyar\u00e1nt Guly\u00e1s Gergely Minisztereln\u00f6ks\u00e9get vezet\u0151 miniszter h\u00e9tf\u0151n napirend el\u0151tt az Orsz\u00e1ggy\u0171l\u00e9sben.\n\nGuly\u00e1s Gergely hangs\u00falyozta, hogy a j\u00e1rv\u00e1ny elleni v\u00e9dekez\u00e9s hetekig, h\u00f3napokig fog tartani; a fert\u0151z\u00f6ttek sz\u00e1ma ugyan n\u0151, de a k\u00f6z\u00e9p-eur\u00f3pai r\u00e9gi\u00f3 \u00e9s k\u00fcl\u00f6n\u00f6sen Eur\u00f3pa m\u00e1s orsz\u00e1gaihoz k\u00e9pest Magyarorsz\u00e1g j\u00f3l tartja mag\u00e1t: az elm\u00falt hetek j\u00e1rv\u00e1ny\u00fcgyi korl\u00e1toz\u00f3 int\u00e9zked\u00e9sei bev\u00e1ltott\u00e1k a hozz\u00e1juk f\u0171z\u00f6tt rem\u00e9nyeket. A\u00a0j\u00e1rv\u00e1ny terjed\u00e9se lassult, a k\u00f3rh\u00e1zak egyel\u0151re nem szembes\u00fclnek annyi beteggel, amennyit ne tudn\u00e1nak ell\u00e1tni.\nA miniszter\u00a0eml\u00e9keztetett: a j\u00e1rv\u00e1ny elleni v\u00e9dekez\u00e9s k\u00f6zponti tartal\u00e9ka 378 milli\u00e1rd forint, ez egy fel\u00fclr\u0151l nyitott el\u0151ir\u00e1nyzat, vagyis nem \u00e1llhat el\u0151 olyan helyzet, hogy az eg\u00e9szs\u00e9g\u00fcgyi v\u00e9dekez\u00e9s k\u00f6lts\u00e9geit a korm\u00e1ny ne tudja kifizetni. A p\u00e1rtok t\u00e1mogat\u00e1s\u00e1nak 50 sz\u00e1zal\u00e9k\u00e1t \u00e1tcsoportos\u00edtj\u00e1k a v\u00e9dekez\u00e9si alapba \u00e9s a helyi \u00f6nkorm\u00e1nyzatokt\u00f3l a g\u00e9pj\u00e1rm\u0171ad\u00f3t ir\u00e1ny\u00edtj\u00e1k \u00e1t a k\u00f6zponti k\u00f6lts\u00e9gvet\u00e9sbe, ez 34 milli\u00e1rd forint. A p\u00e9nz\u00fcgyi szektort\u00f3l, a bankokt\u00f3l is hozz\u00e1j\u00e1rul\u00e1st k\u00e9rnek 55 milli\u00e1rd forint \u00e9rt\u00e9kben, a multinacion\u00e1lis l\u00e1ncokat terhel\u0151 ad\u00f3 bevezet\u00e9se pedig 36 milli\u00e1rd forintot jelent. A korm\u00e1ny j\u00f3 p\u00e9ld\u00e1val j\u00e1rt el\u00f6l, hiszen a v\u00e9delmi k\u00f6lts\u00e9gek legnagyobb r\u00e9sz\u00e9t saj\u00e1t k\u00f6lts\u00e9gvet\u00e9s\u00e9b\u0151l teremtette el\u0151. Az \u00f6nkorm\u00e1nyzatok hozz\u00e1j\u00e1rul\u00e1sa a koronav\u00edrus-j\u00e1rv\u00e1ny okozta vesz\u00e9lyhelyzet kezel\u00e9s\u00e9hez a k\u00f6lts\u00e9gvet\u00e9s\u00fck 3-4 sz\u00e1zal\u00e9k\u00e1t \u00e9rinti \u00e1tlagosan, vagyis a lehet\u0151 legkevesebb a helyzetre tekintettel \u00e9s a v\u00e1rhat\u00f3 gazdas\u00e1gi visszaes\u00e9shez k\u00e9pest.\nA miniszter szerint nem m\u00e9rik fel a helyzet komolys\u00e1g\u00e1t azok az ellenz\u00e9ki nyilatkozatok, amelyek az \u00f6nkorm\u00e1nyzati szerepv\u00e1llal\u00e1ssal kapcsolatban elhangzottak. A helyhat\u00f3s\u00e1gok k\u00f6lts\u00e9gvet\u00e9se az utols\u00f3, szocialist\u00e1k \u00e1ltal korm\u00e1nyzott \u00e9vben, vagyis 2010-ben mintegy 1800 milli\u00e1rd forint volt. Most is ehhez k\u00f6zel\u00edt az \u00e9rt\u00e9k, holott a korm\u00e1ny \u00e1tvette az eg\u00e9szs\u00e9g\u00fcgy \u00e9s az oktat\u00e1s feladat\u00e1t, \u00e9s mintegy 1400 milli\u00e1rd forintnyi ad\u00f3ss\u00e1gt\u00f3l szabad\u00edtotta meg az \u00f6nkorm\u00e1nyzatokat. Azt is felid\u00e9zte, hogy a minisztereln\u00f6k bejelentette: ah\u00e1ny munkahely megsz\u0171nik, annyit teremtenek, hozz\u00e1j\u00e1rulnak a munkab\u00e9rek kifizet\u00e9s\u00e9hez \u00e9s visszavezetik a 13. havi nyugd\u00edjat. Guly\u00e1s Gergely megjegyezte: tov\u00e1bbra is az a sz\u00e1nd\u00e9kuk, hogy a j\u00e1rv\u00e1ny\u00fcgyi int\u00e9zked\u00e9sekr\u0151l rendszeresen t\u00e1j\u00e9koztatj\u00e1k az Orsz\u00e1ggy\u0171l\u00e9st.\n\nMTI\n\n"}]