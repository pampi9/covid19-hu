[{"date": "2020-04-23 15:46", "url": "https://koronavirus.gov.hu/cikkek/gulyas-majus-3-aig-hatalyosak-jelenlegi-szabalyok", "h1": "Guly\u00e1s: m\u00e1jus 3-\u00e1ig hat\u00e1lyosak a jelenlegi szab\u00e1lyok", "body": "\nM\u00e1jus 3-\u00e1ig hat\u00e1lyban maradnak a koronav\u00edrus-j\u00e1rv\u00e1ny miatt elrendelt, jelenlegi korl\u00e1toz\u00f3 szab\u00e1lyok - k\u00f6z\u00f6lte Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\nM\u00e1jus 3. ut\u00e1n a v\u00e9dekez\u00e9s \u00faj szakasza kezd\u0151dik el, \u00e9s olyan \u00faj szab\u00e1lyrendszert kell megalkotni, amellyel a legink\u00e1bb vesz\u00e9lyeztetett id\u0151sek \u00e9s legink\u00e1bb fert\u0151z\u00f6tt nagyv\u00e1rosok v\u00e9delm\u00e9t tov\u00e1bbra is megfelel\u0151 k\u00f6r\u00fclm\u00e9nyek k\u00f6z\u00f6tt tudj\u00e1k biztos\u00edtani, de \"az \u00e9let \u00e9s a gazdas\u00e1g egyre ink\u00e1bb \u00fajraindulhat\" - mondta.\nA v\u00e1ltoztat\u00e1sokr\u00f3l a korm\u00e1ny a j\u00f6v\u0151 szerdai \u00fcl\u00e9s\u00e9n d\u00f6nt - k\u00f6z\u00f6lte a miniszter.\nKifejtette: a nemzetk\u00f6zi gyakorlatban l\u00e1tni olyan enyh\u00edt\u0151 int\u00e9zked\u00e9seket, amelyeket a magyar korm\u00e1ny egyel\u0151re korainak tart, \u00edgy p\u00e9ld\u00e1ul nem tartja id\u0151szer\u0171nek az \u00f6sszes di\u00e1k visszaenged\u00e9s\u00e9t az iskol\u00e1kba. Azt azonban meg\u00e1llap\u00edtotta a kabinet, hogy az eg\u00e9szs\u00e9g\u00fcgy felk\u00e9sz\u00fclts\u00e9ge lehet\u0151v\u00e9 teszi a magyar gazdas\u00e1gi \u00e9let \u00fajraind\u00edt\u00e1s\u00e1nak terv\u00e9t, de ez csak fokozatosan, szigor\u00fa menetrend alapj\u00e1n t\u00f6rt\u00e9nhet meg - mondta Guly\u00e1s Gergely.\n\u00a0A miniszter \u00fagy fogalmazott a m\u00e1jus 3-ai d\u00e1tumr\u00f3l, hogy ez a lehet\u0151 legkor\u00e1bbi tet\u0151z\u00e9si nap, \u00e9s ekkor a v\u00e9dekez\u00e9snek a lehet\u0151 legmagasabb fokon kell \u00e1llnia. \u00c1m a pontos tet\u0151z\u00e9si napot neh\u00e9z megmondani - jelezte, hangs\u00falyozva, hogy folyamatos j\u00e1rv\u00e1ny\u00fcgyi k\u00e9sz\u00fclts\u00e9gre lesz sz\u00fcks\u00e9g a k\u00f6vetkez\u0151 hetekben. Megism\u00e9telte, figyelik a nemzetk\u00f6zi gyakorlatot, els\u0151sorban D\u00e9l-N\u00e9metorsz\u00e1got \u00e9s Ausztri\u00e1t.\nBesz\u00e1molt arr\u00f3l a korm\u00e1nyd\u00f6nt\u00e9sr\u0151l is, hogy a honv\u00e9ds\u00e9g - az int\u00e9zm\u00e9nyvezet\u0151kkel egyeztetve - fert\u0151tlen\u00edti az id\u0151sotthonokat.\nA miniszter ez\u00fattal is k\u00f6sz\u00f6netet mondott mindenkinek, aki hozz\u00e1j\u00e1rult ahhoz, hogy az eg\u00e9szs\u00e9g\u00fcgy k\u00e9szen \u00e1lljon a kialakult helyzetre. A m\u00e1jus 3-\u00e1ig terjed\u0151 id\u0151 elegend\u0151 arra, hogy az eg\u00e9szs\u00e9g\u00fcgy a t\u00f6meges megbeteged\u00e9s kezel\u00e9s\u00e9re is felk\u00e9sz\u00fclj\u00f6n - tette hozz\u00e1.\nKiz\u00e1r\u00f3lag szakmai d\u00f6nt\u00e9snek nevezte, hogy a legrosszabb forgat\u00f3k\u00f6nyv szerint a k\u00f3rh\u00e1zi \u00e1gyak 50 sz\u00e1zal\u00e9k\u00e1t kell felszabad\u00edtani, \u00e9s 8000 l\u00e9legeztet\u0151g\u00e9pet kell majd hadrendbe \u00e1ll\u00edtani.\nPalkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a nap folyam\u00e1n nyilv\u00e1noss\u00e1gra hozza a rendelkez\u00e9sre \u00e1ll\u00f3 matematikai modellsz\u00e1m\u00edt\u00e1sokat - jegyezte meg.\nArra is kit\u00e9rt, hogy az Orsz\u00e1ggy\u0171l\u00e9s - szemben sok m\u00e1s orsz\u00e1g\u00e9val vagy \u00e9ppen az Eur\u00f3pai Parlamenttel - a j\u00e1rv\u00e1ny kezdete \u00f3ta is folyamatosan \u00fcl\u00e9sezik, a kabinet rendszeresen besz\u00e1mol a parlamentben a v\u00e9dekez\u00e9sr\u0151l, \u00e9s az ellenz\u00e9k is elmondhatta kritik\u00e1it.\nGuly\u00e1s Gergely kiemelte: a jelenlegi helyzetben seg\u00edteni kell azokat, akik otthon vannak gyesen vagy gyeden, ez\u00e9rt eset\u00fckben az els\u0151 sikeres nyelvvizsg\u00e1hoz, illetve az els\u0151 emelt szint\u0171 idegen nyelvb\u0151l tett \u00e9retts\u00e9gi vizsga d\u00edj\u00e1hoz hozz\u00e1j\u00e1rulnak, \u00e9s a KRESZ-tanfolyam \u00e9s -vizsga d\u00edj\u00e1hoz szint\u00e9n t\u00e1mogat\u00e1st ny\u00fajtanak. Mindez 136 ezer embert \u00e9rint - f\u0171zte hozz\u00e1.\n\nHangs\u00falyozta: egyet\u00e9rt\u00e9s van Magyarorsz\u00e1gon arr\u00f3l, hogy a munkahelyek meg\u0151rz\u00e9s\u00e9re \u00e9s \u00fajak teremt\u00e9s\u00e9re van sz\u00fcks\u00e9g a v\u00e1ls\u00e1g miatt. A g\u00f6di Samsung-beruh\u00e1z\u00e1s \u00fcgy\u00e9ben is ezt a c\u00e9lt tartott\u00e1k szem el\u0151tt, egy 4-500 milli\u00e1rd forintos fejleszt\u00e9sr\u0151l van sz\u00f3, amely az egyik legnagyobb beruh\u00e1z\u00e1s Magyarorsz\u00e1gon - k\u00f6z\u00f6lte. Hozz\u00e1tette: 1600 embernek ad munk\u00e1t a g\u00f6di gy\u00e1r, \u00e9s tov\u00e1bbi 2700 embert vesznek majd fel.\nK\u00f6z\u00f6lte: ebben a helyzetben az a c\u00e9l, hogy a fejleszt\u00e9s miel\u0151bb megval\u00f3sulhasson, de nem vettek el p\u00e9nzt G\u00f6dt\u0151l, hiszen a telep\u00fcl\u00e9s r\u00e9szesedik az ipar\u0171z\u00e9si ad\u00f3b\u00f3l. Felel\u0151s, indokolt d\u00f6nt\u00e9s sz\u00fcletett, amely a telep\u00fcl\u00e9s, a t\u00e9rs\u00e9g \u00e9s a megye \u00e9rdekeit szolg\u00e1lja - v\u00e9lekedett.\nA miniszter elmondta: a G\u00f6d\u00f6n alkalmazott megold\u00e1st \u00e9rdemes lehet t\u00f6rv\u00e9nyben r\u00f6gz\u00edteni. Nem vesznek el ad\u00f3bev\u00e9telt a telep\u00fcl\u00e9st\u0151l, de ha ott nagyberuh\u00e1z\u00e1s val\u00f3sulhat meg, amelyhez a korm\u00e1ny biztos\u00edthatja a sz\u00fcks\u00e9ges felt\u00e9teleket, akkor nem csak az adott telep\u00fcl\u00e9s r\u00e9szes\u00fclhet az ad\u00f3bev\u00e9telb\u0151l. Az \u00edgy befoly\u00f3 \u00f6sszegb\u0151l azonban nem k\u00f6zponti ad\u00f3bev\u00e9tel lesz, minden ilyen forr\u00e1s tov\u00e1bbra is az \u00f6nkorm\u00e1nyzatokat illeti meg - magyar\u00e1zta.\nKit\u00e9rt arra is, hogy m\u00e1rcius 11. \u00f3ta a regisztr\u00e1lt \u00e1ll\u00e1skeres\u0151k sz\u00e1ma 51 ezerrel n\u0151tt, az \u00fcres \u00e1ll\u00e1shelyek\u00e9 pedig 44 ezerre cs\u00f6kkent. A gazdas\u00e1gi \u00e9let \u00e9s k\u00fcl\u00f6n\u00f6sen a kereskedelmi szektor le\u00e1ll\u00e1s\u00e1val sokan vesz\u00edtett\u00e9k el a munk\u00e1jukat, ez\u00e9rt a korm\u00e1ny mindent megtesz, hogy \u00faj munkahelyek j\u00f6jjenek l\u00e9tre - jelentette ki. Hozz\u00e1tette: a meghozott int\u00e9zked\u00e9sek lass\u00edtott\u00e1k a munkahelyek megsz\u0171n\u00e9s\u00e9t.\nMinden felt\u00e9tel adott, hogy m\u00e1jus 4-\u00e9t\u0151l az \u00e9retts\u00e9gi vizsg\u00e1kat - kiz\u00e1r\u00f3lag \u00edr\u00e1sban - biztons\u00e1gos keretek k\u00f6z\u00f6tt lebonyol\u00edts\u00e1k - mondta Guly\u00e1s Gergely k\u00e9rd\u00e9sre v\u00e1laszolva.\n\u00a0A miniszter hangs\u00falyozta: ez nem preszt\u00edzsk\u00e9rd\u00e9s, nem is politikai, hanem szakmai k\u00e9rd\u00e9s, ez\u00e9rt a korm\u00e1ny felhatalmaz\u00e1st adott Maruzsa Zolt\u00e1n k\u00f6znevel\u00e9si \u00e1llamtitk\u00e1rnak, hogy minden \u00e9rintettel t\u00e1rgyaljon, bele\u00e9rtve a sz\u00fcl\u0151i, a di\u00e1k- \u00e9s a szakszervezeteket. Ezen szervezetek felel\u0151ss\u00e9g\u00e9re is apell\u00e1lva, v\u00e9lem\u00e9ny\u00fck ismeret\u00e9ben nyugtassanak meg mindenkit, hogy az orsz\u00e1g j\u00e1rv\u00e1nyhelyzetben is k\u00e9pes az \u00e9retts\u00e9gi biztons\u00e1gos lebonyol\u00edt\u00e1s\u00e1ra. A k\u00f6znevel\u00e9si \u00e1llamtitk\u00e1r a korm\u00e1ny felhatalmaz\u00e1sa alapj\u00e1n szabadon d\u00f6nthet, hogy a felt\u00e9telek maxim\u00e1lisan biztos\u00edtottak, vagy ha sz\u00fcks\u00e9ges, egy vagy k\u00e9t h\u00e9ttel halassz\u00e1k el a vizsg\u00e1kat - jelezte a miniszter.\nMeger\u0151s\u00edtette, v\u00e1ltozatlanul \u00e9rv\u00e9nyes, hogy egy teremben t\u00edzn\u00e9l t\u00f6bb di\u00e1k nem tart\u00f3zkodhat, \u00e9s a fert\u0151z\u00e9s m\u00e9rs\u00e9kl\u00e9s\u00e9hez sz\u00fcks\u00e9ges minden eszk\u00f6z rendelkez\u00e9sre \u00e1ll.\nKit\u00e9rt arra is, hogy az ausztriai \u00e9retts\u00e9giz\u0151k ing\u00e1z\u00f3nak sz\u00e1m\u00edtanak, az ezzel \u00f6sszef\u00fcgg\u0151 d\u00f6nt\u00e9s az osztr\u00e1kokkal egyeztetve megsz\u00fcletett, ez logikus \u00e9s c\u00e9lszer\u0171 is.\nArra a k\u00e9rd\u00e9sre, hogy a pedag\u00f3gusok megkapj\u00e1k-e a t\u00edzsz\u00e1zal\u00e9kos b\u00e9remel\u00e9st, amit K\u00e1sler Mikl\u00f3s, az emberi er\u0151forr\u00e1sok minisztere a j\u00e1rv\u00e1ny el\u0151tt jelentett be, elmondta: a korm\u00e1ny nem tervez v\u00e1ltoz\u00e1st, nem is d\u00f6nt\u00f6tt r\u00f3la m\u00e1st. Ez vonatkozik az egy\u00e9b \u00e1gazatokra is - der\u00fclt ki szavaib\u00f3l.\nArr\u00f3l, hogy tervezik-e a maszkvisel\u00e9s k\u00f6telez\u0151v\u00e9 t\u00e9tel\u00e9t, azt mondta, ebben az operat\u00edv t\u00f6rzs az illet\u00e9kes. Gener\u00e1lisan szinte sehol nem \u00edrt\u00e1k el\u0151, ahol ilyen d\u00f6nt\u00e9s sz\u00fcletett, ott is a t\u00f6megk\u00f6zleked\u00e9sre, a boltokra, a z\u00e1rt t\u00e9rre vonatkozott.\nA m\u00e1jus 1-j\u00e9re, illetve a h\u00e1romnapos hossz\u00fa h\u00e9tv\u00e9g\u00e9re vonatkoz\u00f3 el\u0151\u00edr\u00e1sokr\u00f3l a korm\u00e1ny j\u00f6v\u0151 h\u00e9ten d\u00f6nt - jelezte Guly\u00e1s Gergely. Hozz\u00e1tette: el tudja k\u00e9pzelni, hogy az \u00f6nkorm\u00e1nyzatok ugyanazokat a jogos\u00edtv\u00e1nyokat megkapj\u00e1k, mint a kor\u00e1bbi hossz\u00fa h\u00e9tv\u00e9g\u00e9kn\u00e9l.\nArr\u00f3l, hogy a korm\u00e1ny mennyire el\u00e9gedett K\u00e1sler Mikl\u00f3s miniszter \u00e9s M\u00fcller Cec\u00edlia orsz\u00e1gos tisztif\u0151orvos munk\u00e1j\u00e1val, azt mondta: a korm\u00e1ny \u00f6sszet\u00e9tel\u00e9ben\u00a0Orb\u00e1n\u00a0Viktor korm\u00e1nyf\u0151 az illet\u00e9kes. Azt l\u00e1tj\u00e1k, hogy egy eg\u00e9szs\u00e9g\u00fcgyi j\u00e1rv\u00e1nyhelyzet k\u00f6zep\u00e9n vannak, \u00e9s a minden kor\u00e1bbin\u00e1l nagyobb v\u00e1ls\u00e1g kezel\u00e9s\u00e9re az eg\u00e9szs\u00e9g\u00fcgy felk\u00e9sz\u00fclt. Az eg\u00e9szs\u00e9g\u00fcgy-ir\u00e1ny\u00edt\u00e1s\u00e9rt pedig K\u00e1sler Mikl\u00f3s felel - r\u00f6gz\u00edtette.\nTov\u00e1bbi felvet\u00e9sre \u00f6r\u00f6m\u00e9nek adott hangot, hogy az Eur\u00f3pai Bizotts\u00e1g ter\u00fclet\u00e9rt felel\u0151s, politikailag m\u00e1sik oldalon \u00e1ll\u00f3, liber\u00e1lis p\u00e1rtok \u00e1ltal jel\u00f6lt \u00e9s Magyarorsz\u00e1ggal szemben sokszor kritikus biztosa is elismeri, a magyar int\u00e9zked\u00e9sek \u00f6sszhangban vannak az uni\u00f3s joggal. A vit\u00e1knak ez m\u00e9g nem fog v\u00e9get venni, ugyanis a kritik\u00e1knak eddig sem volt t\u00e9nybeli alapjuk, azok az orsz\u00e1ggal, a korm\u00e1nnyal szembeni er\u0151s kritikai hajlamon, ut\u00e1laton, gy\u0171l\u00f6leten alapultak - fogalmazott.\nK\u00e9rdezt\u00e9k arr\u00f3l is, jelent-e nemzetbiztons\u00e1gi kock\u00e1zatot, hogy egyes, ellenz\u00e9khez k\u00f6thet\u0151, \"magukat rekl\u00e1m\u00fcgyn\u00f6ks\u00e9gnek titul\u00e1l\u00f3\" honlapok olvas\u00f3i lev\u00e9lk\u00e9nt bemutatott hamis h\u00edreket terjesztenek. Guly\u00e1s Gergely elmondta: kock\u00e1zatot jelent, a jogi min\u0151s\u00edt\u00e9s\u00e9be nem menne bele. Mindenkinek a felel\u0151ss\u00e9g\u00e9re apell\u00e1lt, \u00e9s azt mondta: egy olyan helyzetben, amikor egy orsz\u00e1g j\u00e1rv\u00e1nyhelyzettel n\u00e9z szembe, fontos, hogy hiteles \u00e9s korrekt m\u00f3don adjanak t\u00e1j\u00e9koztat\u00e1st. A korm\u00e1ny hiteles adatokat k\u00f6z\u00f6l - r\u00f6gz\u00edtette.\nA nyaral\u00e1sok lehet\u0151s\u00e9g\u00e9t firtat\u00f3 k\u00e9rd\u00e9sre a miniszter azt felelte: \"b\u00edzzunk benne, hogy az idei ny\u00e1ron is lehet majd a Balatonban f\u00fcrdeni\" - fogalmazott.\nArra a felvet\u00e9sre, hogy G\u00e1l J. Zolt\u00e1n - aki Kar\u00e1csony Gergely kamp\u00e1nyf\u0151n\u00f6ke volt 2019-ben - sz\u00e1m\u00edt\u00f3g\u00e9p\u00e9n \u00edr\u00f3dhatott a Pesti \u00fati id\u0151sotthont vezet\u0151 Skult\u00e9ti J\u00f3zsefnek tulajdon\u00edtott lev\u00e9l, azt v\u00e1laszolta: egyel\u0151re minden jel arra utal, G\u00e1l J. Zolt\u00e1n felhatalmazva \u00e9rzi mag\u00e1t, hogy politikai \u00fcgyekben az int\u00e9zm\u00e9nyvezet\u0151k helyett \u00edrjon leveleket.\nMegjegyezte ugyanakkor, m\u00e9ltatlannak tartan\u00e1, ha a v\u00e9dekez\u00e9s id\u0151szak\u00e1ban a f\u0151v\u00e1ros \u00e9s a korm\u00e1ny politikai k\u00fczdelmet v\u00edvna.\nArra a felvet\u00e9sre, terveznek-e m\u00e1s orsz\u00e1gb\u00f3l s\u00falyos koronav\u00edrusos betegeket \u00e1tvenni, azt mondta: egyel\u0151re nincsenek ilyen tervek, ha az orsz\u00e1g olyan helyzetben lesz, hogy tud m\u00e1soknak seg\u00edteni, akkor mindenkinek sz\u00edvesen seg\u00edtenek. Erre csak \u00fagy ker\u00fclhet sor, hogy az a magyar emberek biztons\u00e1g\u00e1t \u00e9s eg\u00e9szs\u00e9g\u00e9t semmilyen form\u00e1ban ne vesz\u00e9lyeztesse - mondta.\nA v\u00e9d\u0151felszerel\u00e9sek min\u0151s\u00e9g\u00e9r\u0151l azt k\u00f6z\u00f6lte: az eszk\u00f6z\u00f6k j\u00f3 r\u00e9sze alkalmas, haszn\u00e1lhat\u00f3.\nMegjegyezte: a maszkok k\u00f6r\u00fclbel\u00fcl k\u00e9t sz\u00e1zal\u00e9k\u00e1t k\u00fcldt\u00e9k el hat\u00e1ron t\u00fali magyaroknak \u00e9s m\u00e1s orsz\u00e1goknak.\nAz eg\u00e9szs\u00e9g\u00fcgyi dolgoz\u00f3k fert\u0151z\u00f6tts\u00e9g\u00e9r\u0151l nem tudott pontos sz\u00e1mot mondani, de jelezte, a magyar \u00e1tlag megfelel a nemzetk\u00f6zinek, amely a fert\u0151z\u00f6ttek k\u00f6r\u00fclbel\u00fcl t\u00edz sz\u00e1zal\u00e9k\u00e1ra teszi az eg\u00e9szs\u00e9g\u00fcgyi dolgoz\u00f3i fert\u0151z\u00e9seket.\nA 65 \u00e9v feletti orvosok visszat\u00e9r\u00e9s\u00e9r\u0151l a gy\u00f3gy\u00edt\u00e1sba Szentkir\u00e1lyi Alexandra azt mondta: ez nem k\u00f6telez\u0151, de a lehet\u0151s\u00e9get szeretn\u00e9k megteremteni.\nA Minisztereln\u00f6ks\u00e9g vezet\u0151je arr\u00f3l is besz\u00e9lt, a j\u00e1rv\u00e1ny elm\u00falt\u00e1val \u00e9rdemes vit\u00e1t folytatni arr\u00f3l is, j\u00f3k-e a jelenlegi k\u00f3rh\u00e1zfinansz\u00edroz\u00e1si form\u00e1k.\nA gazdas\u00e1gra r\u00e1t\u00e9rve k\u00f6z\u00f6lte: a v\u00e1ls\u00e1g miatt a korm\u00e1ny t\u00f6bb mint sz\u00e1zezer forintot \u00e1tv\u00e1llal a b\u00e9rk\u00f6lts\u00e9gekb\u0151l, az err\u0151l sz\u00f3l\u00f3 szab\u00e1lyoz\u00e1son m\u00f3dos\u00edtottak, miut\u00e1n egyeztettek a c\u00e9gekkel. Folyamatosan konzult\u00e1lni kell a v\u00e1llalatokkal, \u00e9s ha sz\u00fcks\u00e9ges, v\u00e1ltoztatni kell, de a t\u00e1mogat\u00e1s a jelenlegi m\u00e9rt\u00e9kkel is \u00fajszer\u0171, j\u00f3 eszk\u00f6z ahhoz, hogy a munkan\u00e9lk\u00fclis\u00e9ggel j\u00e1r\u00f3 gondokat ne seg\u00e9lyez\u00e9ssel kelljen kezelni, hanem arra t\u00f6rekedjenek, hogy min\u00e9l t\u00f6bb munkahelyet meg\u0151rizzenek - fogalmazott.\nArr\u00f3l is besz\u00e9lt, hogy az infl\u00e1ci\u00f3s v\u00e1rakoz\u00e1sok egyel\u0151re nem v\u00e1ltoztak. A nyugd\u00edjasok eset\u00e9ben fontos d\u00f6nt\u00e9st hoztak, ugyanis v\u00e1ls\u00e1g idej\u00e9n nem elvesznek t\u0151l\u00fck egyhavi nyugd\u00edjat, ahogy m\u00e1sok tett\u00e9k, hanem visszaadj\u00e1k nekik a 13. havi nyugd\u00edjat. Ez is mutatja, hogy a korm\u00e1ny a kil\u00e1bal\u00e1st a v\u00e1ls\u00e1gb\u00f3l nem megszor\u00edt\u00e1sok \u00fatj\u00e1n k\u00e9pzeli el - emelte ki.\nArr\u00f3l, hogy felvet\u0151d\u00f6tt-e az \u00e1ll\u00e1skeres\u00e9si j\u00e1rad\u00e9k id\u0151tartam\u00e1nak meghosszabb\u00edt\u00e1sa, elmondta: a kabinet \u00e1ll\u00e1spontja szerint az csak a legv\u00e9gs\u0151 eszk\u00f6z lehet, hogy seg\u00e9lyt osszanak, munk\u00e1val \u00e9s munkahelyekkel szeretn\u00e9nek seg\u00edteni.\n\u00a0Szentkir\u00e1lyi Alexandra egy, a csal\u00e1di er\u0151szakra vonatkoz\u00f3 k\u00e9rd\u00e9sre k\u00f6z\u00f6lte: z\u00e9r\u00f3 tolerancia van. A neh\u00e9z helyzetbe ker\u00fcltek seg\u00edt\u00e9s\u00e9t szolg\u00e1l\u00f3 eszk\u00f6z\u00f6k most is rendelkez\u00e9sre \u00e1llnak, p\u00e9ld\u00e1ul az \u00e1ldozatseg\u00edt\u0151 k\u00f6zpontok \u00e9s kr\u00edzisk\u00f6zpontok is folyamatosan m\u0171k\u00f6dnek, \u00e9s t\u00f6bb t\u00e1rca is igyekszik seg\u00edteni a legkiszolg\u00e1ltatottabbakat.\nGuly\u00e1s Gergely kit\u00e9rt a Sz\u00e9kely Nemzeti Tan\u00e1cs al\u00e1\u00edr\u00e1sgy\u0171jt\u00e9s\u00e9re is, \u00e9s arra biztatott: interneten min\u00e9l t\u00f6bben \u00edrj\u00e1k al\u00e1 a polg\u00e1ri kezdem\u00e9nyez\u00e9st, hogy a m\u00e1jus 7-ei hat\u00e1rid\u0151ig \u00f6sszegy\u0171lj\u00f6n az egymilli\u00f3 al\u00e1\u00edr\u00e1s.\n\n\nMTI 2020. \u00e1prilis 23.\n\u00a0\n\n"}]