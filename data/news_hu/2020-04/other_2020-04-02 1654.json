[{"date": "2020-04-02 16:54", "url": "https://koronavirus.gov.hu/cikkek/koronavirus-fertozes-gyanujakor-haziorvos-mentot-kuldhet-hazhoz-mintavetelre-0", "h1": "Koronav\u00edrus-fert\u0151z\u00e9s gyan\u00fajakor a h\u00e1ziorvos ment\u0151t k\u00fcldhet a h\u00e1zhoz mintav\u00e9telre", "body": "\nA koronav\u00edrus-j\u00e1rv\u00e1nynak m\u00e1r abban a szakasz\u00e1ban tartunk, amikor b\u00e1rki \u00e9s b\u00e1rhol fert\u0151z\u00f6tt lehet. A laborvizsg\u00e1lattal beazonos\u00edtott fert\u0151z\u00f6ttek sz\u00e1m\u00e1n\u00e1l j\u00f3val magasabb lehet a t\u00e9nyleges fert\u0151z\u00f6ttek sz\u00e1ma, mert a v\u00edrus m\u00e1r csoportos fert\u0151z\u00e9s \u00fatj\u00e1n terjed, b\u00e1rki \u00e1tadhatja b\u00e1rkinek. Sokan lesznek fert\u0151z\u00f6ttek, akiknek otthoni karant\u00e9nban kell maradnia. K\u00f3rh\u00e1zba csak a val\u00f3ban k\u00f3rh\u00e1zi ell\u00e1t\u00e1sra szorul\u00f3kat sz\u00e1ll\u00edtj\u00e1k a ment\u0151k. A j\u00e1rv\u00e1nyt teh\u00e1t a tesztel\u00e9s illetve laborvizsg\u00e1lat sem tudja meg\u00e1ll\u00edtani, de ha a h\u00e1ziorvos egy\u00e9rtelm\u0171 sz\u00fcks\u00e9g\u00e9t l\u00e1tja annak, hogy \u00edgy er\u0151s\u00edtse meg gyan\u00faj\u00e1t, akkor mintav\u00e9telez\u00e9s c\u00e9lj\u00e1b\u00f3l a ment\u0151ket is kik\u00fcldheti a fert\u0151z\u00e9s-gyan\u00fas szem\u00e9ly otthon\u00e1hoz.\n\nEnnek is az a c\u00e9lja, hogy a\u00a0j\u00e1rv\u00e1nyt lass\u00edtsuk, \u00e9s a koronav\u00edrus-gyan\u00fas szem\u00e9lyt szigor\u00faan\u00a0otthon\u00e1ban tartsuk, m\u00e9g a mintav\u00e9tel miatt se kelljen neki sehov\u00e1 utaznia, semmilyen eg\u00e9szs\u00e9g\u00fcgyi int\u00e9zm\u00e9nyt felkeresnie.\u00a0\nAz Orsz\u00e1gos Ment\u0151szolg\u00e1latn\u00e1l a mintav\u00e9telre\u00a0k\u00fcl\u00f6n erre a c\u00e9lra kijel\u00f6lt egys\u00e9gek dolgoznak. Az OMSZ a ment\u0151egys\u00e9gek fert\u0151tlen\u00edt\u00e9s\u00e9re, a v\u00e9d\u0151eszk\u00f6z\u00f6k p\u00f3tl\u00e1s\u00e1ra \u00fagynevezett mentes\u00edt\u0151 z\u00f3n\u00e1kat jel\u00f6lt ki\u00a0 az orsz\u00e1g minden megy\u00e9j\u00e9ben. \u00d6sszesen orsz\u00e1gosan 60 ilyen kijel\u00f6lt, speci\u00e1lis v\u00e9d\u0151eszk\u00f6z\u00f6kkel ell\u00e1tott egys\u00e9g dolgozik most az orsz\u00e1gban. Ezek az egys\u00e9gek nem vesznek r\u00e9szt m\u00e1sfajta betegell\u00e1t\u00e1sban, illetve sz\u00e1ll\u00edt\u00e1sban. A f\u0151v\u00e1rosban \u00e9s Pest megy\u00e9ben a ment\u0151aut\u00f3k mellett t\u00f6bb ment\u0151motor is be\u00e1ll\u00edt\u00e1sra ker\u00fclt mintav\u00e9telez\u00e9s c\u00e9lj\u00e1b\u00f3l. A mintav\u00e9telt\u00a0 a fert\u0151z\u00e9sgyan\u00fas szem\u00e9ly\u00a0telefonos kik\u00e9rdez\u00e9se\u00a0ut\u00e1n a\u00a0h\u00e1ziorvos rendeli el, lehet\u0151s\u00e9g szerint tisztif\u0151orvosi konz\u00edlium ut\u00e1n. A vizsg\u00e1latot elrendelheti tov\u00e1bb\u00e1\u00a0infektol\u00f3gus vagy a Nemzeti N\u00e9peg\u00e9szs\u00e9g\u00fcgyi K\u00f6zpont, illetve a Korm\u00e1nyhivatalok\u00a0\u00e1ltal kiadott hat\u00e1rozat is. A ment\u0151k a megrendelt mintav\u00e9telt a koronav\u00edrus-gyan\u00fas szem\u00e9ly\u00a0el\u0151zetes telefonos \u00e9rtes\u00edt\u00e9s\u00e9t\u00a0k\u00f6vet\u0151en annak\u00a0otthon\u00e1ban v\u00e9gzik el.\u00a0\nA ment\u0151k\u00a0k\u00e9tf\u00e9le m\u00f3dszerrel is dolgoznak. Egyik m\u00f3dszer, hogy torok- \u00e9s orrgarat-v\u00e1lad\u00e9kb\u00f3l\u00a0vesznek mint\u00e1t, ez esetben a\u00a0beteget el\u0151zetesen telefonon id\u0151ben \u00e9rtes\u00edtik, ezt k\u00f6vet\u0151en\u00a0\u00e9rkeznek.\u00a0A mintav\u00e9tel el\u0151tt legal\u00e1bb k\u00e9t \u00f3r\u00e1val tilos b\u00e1rmit is enni, vagy inni. A ment\u0151k a levett minta ter\u00fcletileg illet\u00e9kes laborhoz val\u00f3\u00a0 juttat\u00e1s\u00e1t is megszervezik. A m\u00e1sik m\u00f3dszer, amikor v\u00e9rmint\u00e1t vesznek. Ez esetben nincs \u00e9tkez\u00e9si megk\u00f6t\u00e9s.\nA laborat\u00f3riumi vizsg\u00e1lat, illetve gyorsteszt eredm\u00e9ny\u00e9t (a biztosabb eredm\u00e9nyhez rendszerint t\u00f6bbsz\u00f6ri vizsg\u00e1lat sz\u00fcks\u00e9ges) a j\u00e1rv\u00e1ny\u00fcgyi int\u00e9zked\u00e9sekhez, a v\u00edrus terjed\u00e9s\u00e9nek k\u00f6vet\u00e9s\u00e9hez tudj\u00e1k j\u00f3l hasznos\u00edtani. Ennek ok\u00e1n a h\u00e1zi mintav\u00e9tel, tesztel\u00e9s nem s\u00fcrg\u0151s beavatkoz\u00e1s, hanem logisztikai terv alapj\u00e1n, c\u00edmr\u0151l c\u00edmre haladva v\u00e9gzett j\u00e1rv\u00e1ny\u00fcgyi tev\u00e9kenys\u00e9g.\nA\u00a0laborvizsg\u00e1lat eredm\u00e9ny\u00e9r\u0151l a h\u00e1ziorvos kap \u00e9rtes\u00edt\u00e9st. A h\u00e1ziorvos\u00a0ezek ut\u00e1n\u00a0telefonon \u00e9rtes\u00edti a vizsg\u00e1lt szem\u00e9lyt, akinek a laborvizsg\u00e1lat eredm\u00e9ny\u00e9nek k\u00f6zl\u00e9s\u00e9ig otthon kell maradnia.\nAmennyiben a\u00a0 laborvizsg\u00e1lat eredm\u00e9nye\u00a0szerint a szem\u00e9ly koronav\u00edrus-fert\u0151z\u00f6tt, de t\u00fcnetmentes vagy enyhe t\u00fcnetei\u00a0vannak, akkor a j\u00e1rv\u00e1ny\u00fcgyi szab\u00e1lyoknak megfelel\u0151en\u00a0otthoni karant\u00e9nban kell maradnia.\nHa a laborvizsg\u00e1lat meger\u0151s\u00edti, hogy a vizsg\u00e1lt szem\u00e9ly\u00a0koronav\u00edrus-fert\u0151z\u00f6tt \u00e9s t\u00fcneteire, \u00e1llapot\u00e1ra val\u00f3 tekintettel k\u00f3rh\u00e1zi ell\u00e1t\u00e1st ig\u00e9nyel, akkor a ment\u0151k k\u00f3rh\u00e1zba sz\u00e1ll\u00edtj\u00e1k \u0151t, ahol megkap minden sz\u00fcks\u00e9ges ell\u00e1t\u00e1st.\n\u00d6nmag\u00e1ban teh\u00e1t az igazolt koronav\u00edrus-fert\u0151z\u00e9s nem jelenti k\u00f6zvetlen\u00fcl ment\u0151ell\u00e1t\u00e1s, illetve k\u00f3rh\u00e1zi felv\u00e9tel sz\u00fcks\u00e9gess\u00e9g\u00e9t.\n\n\n"}]