[{"date": "2020-04-07 18:59", "url": "https://koronavirus.gov.hu/cikkek/ujabb-intezkedesek-gazdasag-munkahelyek-munkavallalok-palyakezdok-bajba-kerult-agazatok", "h1": "\u00dajabb int\u00e9zked\u00e9sek a gazdas\u00e1g, a munkahelyek, a munkav\u00e1llal\u00f3k, a p\u00e1lyakezd\u0151k, a bajba ker\u00fclt \u00e1gazatok v\u00e9delem\u00e9ben", "body": "\nMa 75 ezer nyelvvizsga hi\u00e1ny\u00e1ban k\u00f6z\u00e9pfok\u00fa v\u00e9gzetts\u00e9get ig\u00e9nyl\u0151 munkak\u00f6rben elhelyezkedett munkav\u00e1llal\u00f3 van Magyarorsz\u00e1gon. A Gazdas\u00e1gv\u00e9delmi Akci\u00f3terv munkahelyteremt\u00e9si programj\u00e1nak r\u00e9szek\u00e9nt ezt a 75 ezer di\u00e1kot mentes\u00edtj\u00fck a nyelvvizsga k\u00f6telezetts\u00e9g al\u00f3l, hiszen a gazdas\u00e1gnak sz\u00fcks\u00e9ge lesz a diplom\u00e1s munkav\u00e1llal\u00f3kra - mondta Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\nA nyelvvizsgamentess\u00e9g minden hallgat\u00f3ra vonatkozik, aki 2020. augusztus 31-ig sikeres z\u00e1r\u00f3vizsg\u00e1t tett vagy tesz, err\u0151l az Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1j\u00e9koztatta az MTI-t.\nPalkovics L\u00e1szl\u00f3 az online sajt\u00f3t\u00e1j\u00e9koztat\u00f3n a munkahelyv\u00e9delmet nevezte a gazdas\u00e1gv\u00e9delmi akci\u00f3terv egyik legfontosabb szempontj\u00e1nak. Ennek megfelel\u0151en a munk\u00e1k le\u00e1ll\u00e1s\u00e1nak idej\u00e9re a munkab\u00e9rt az \u00e1llam 3 h\u00f3napig 70 sz\u00e1zal\u00e9kban \u00e1tv\u00e1llalja, de a korm\u00e1ny azt szeretn\u00e9, ha a munkav\u00e1llal\u00f3k erre az id\u0151re is hasznos feladatokat v\u00e9gezn\u00e9nek a munkaad\u00f3 c\u00e9g\u00fck \u00e9rdek\u00e9ben. A kutat\u00e1si \u00e9s fejleszt\u00e9si munkak\u00f6rben dolgoz\u00f3k ut\u00e1n 3 h\u00f3napra 40 sz\u00e1zal\u00e9kos b\u00e9rt\u00e1mogat\u00e1s j\u00e1r.\nCs\u00f6kkennek az adminisztr\u00e1ci\u00f3s \u00e9s az ad\u00f3terhek, a gazdas\u00e1gi \u00e9let \u00e9s a korm\u00e1ny k\u00f6z\u00f6tti kommunik\u00e1ci\u00f3 megk\u00f6nny\u00edt\u00e9s\u00e9re v\u00e1llalkoz\u00f3i inform\u00e1ci\u00f3s port\u00e1l l\u00e9tes\u00fclt a vali.ifka.hu honlapc\u00edmen. A korm\u00e1ny nem l\u00e9p vissza a kor\u00e1bban k\u00f6t\u00f6tt meg\u00e1llapod\u00e1sokt\u00f3l, \u00edgy a szoci\u00e1lis hozz\u00e1j\u00e1rul\u00e1si ad\u00f3 2 sz\u00e1zal\u00e9kponttal cs\u00f6kken j\u00faliust\u00f3l - hangs\u00falyozta a t\u00e1rcavezet\u0151. Az ad\u00f3bevall\u00e1si hat\u00e1rid\u0151 szeptember 30-ra tol\u00f3dik, az Elektronikus K\u00f6z\u00fati \u00c1ruforgalom Ellen\u0151rz\u0151 Rendszerben (ek\u00e1er) bevezetik a biztos\u00edt\u00e9k al\u00f3li mentess\u00e9get. Felgyors\u00edtj\u00e1k az \u00e1favisszaig\u00e9nyl\u00e9seket, ami norm\u00e1l ad\u00f3z\u00f3k eset\u00e9ben 75 napr\u00f3l 30 napra, megb\u00edzhat\u00f3 ad\u00f3z\u00f3kn\u00e1l 30 napr\u00f3l 20 napra cs\u00f6kken. K\u00fcl\u00f6nleges fizet\u00e9si k\u00f6nny\u00edt\u00e9sek, r\u00e9szletfizet\u00e9si, fizet\u00e9shalaszt\u00e1si \u00e9s ad\u00f3m\u00e9rs\u00e9kl\u00e9si lehet\u0151s\u00e9gek l\u00e9pnek \u00e9letbe, a nyomtatv\u00e1nyok egyszer\u0171s\u00f6dnek. A vesz\u00e9lyhelyzeti id\u0151szak mulaszt\u00e1sai miatt az ad\u00f3z\u00f3i min\u0151s\u00edt\u00e9sben az ad\u00f3z\u00f3kat nem \u00e9rheti h\u00e1tr\u00e1ny. A betegszabads\u00e1g dokumentumait elektronikus m\u00e1solatban is be lehet ny\u00fajtani. A fizet\u00e9s n\u00e9lk\u00fcli szabads\u00e1gra k\u00fcld\u00f6tt munkav\u00e1llal\u00f3k biztos\u00edt\u00e1si jogviszonya nem sz\u0171nik meg.\nA munkav\u00e1llal\u00f3ikat megtart\u00f3 c\u00e9gek sz\u00e1m\u00e1ra technol\u00f3giafejleszt\u00e9sre, k\u00f6rnyezetv\u00e9delmi \u00e9s energiahat\u00e9konys\u00e1gi beruh\u00e1z\u00e1sra \u00f6sszesen t\u00f6bb sz\u00e1zmilli\u00e1rd forintnyi keret\u00f6sszeggel jelennek meg p\u00e1ly\u00e1zatok. A v\u00e1llalati le\u00e1ll\u00e1sokra reag\u00e1lva online k\u00e9pz\u00e9sek kezd\u0151dnek. A szabad munkaer\u0151 tov\u00e1bbk\u00e9pz\u00e9seken \u00e9s \u00e1tk\u00e9pz\u00e9seken vehet r\u00e9szt t\u00e1voktat\u00e1si form\u00e1ban. Palkovics L\u00e1szl\u00f3 szerint k\u00fcl\u00f6n\u00f6sen informatikai ter\u00fcleteken lehet sz\u00fcks\u00e9g \u00faj munkav\u00e1llal\u00f3kra. A k\u00e9pz\u00e9sek tand\u00edjainak 95 sz\u00e1zal\u00e9k\u00e1t \u00e1tv\u00e1llalja az \u00e1llam, az \u00e1ll\u00e1st keres\u0151k kamatmentes feln\u0151ttk\u00e9pz\u00e9si di\u00e1khitelre jogosultak. Az egyetemi hallgat\u00f3k egyszeri, szabad felhaszn\u00e1l\u00e1s\u00fa, 500 ezer forint \u00f6sszeg\u0171, kamatmentes di\u00e1khitelt ig\u00e9nyelhetnek.\nT\u00f6bbletforr\u00e1sra sz\u00e1m\u00edthatnak a v\u00edrust\u00f3l legjobban \u00e9rintett, valamint a Magyarorsz\u00e1gon nagy hagyom\u00e1nyokkal rendelkez\u0151 \u00e1gazatok. Ennek megfelel\u0151en az \u00e9p\u00edt\u0151ipar, a k\u00f6zleked\u00e9s, a logisztika, az idegenforgalom, a kreat\u00edv ipar, az eg\u00e9szs\u00e9gipar, \u00e9s az \u00e9lelmiszeripar beruh\u00e1z\u00e1si \u00e9s fejleszt\u00e9si t\u00e1mogat\u00e1sokban, ad\u00f3cs\u00f6kkent\u00e9sben r\u00e9szes\u00fcl, kedvez\u0151 hiteleket \u00e9s t\u0151keprogramokat kap. A turizmus t\u00e1mogat\u00e1s\u00e1ra 600 milli\u00e1rd forint jut. \u200b\n\nAz idegenforgalmi ad\u00f3t a korm\u00e1ny az \u00e9v v\u00e9g\u00e9ig felf\u00fcggeszti, j\u00fanius v\u00e9g\u00e9ig a SZ\u00c9P-k\u00e1rtya ut\u00e1n a szoci\u00e1lis hozz\u00e1j\u00e1rul\u00e1si ad\u00f3 4 sz\u00e1zal\u00e9kra cs\u00f6kken \u00e9s megemelkedik a hozz\u00e1 tartoz\u00f3 \u00f6sszeghat\u00e1r is. A vend\u00e9gforgalom visszaes\u00e9se kedvez a korszer\u0171s\u00edt\u00e9si munk\u00e1knak, ez\u00e9rt fel\u00faj\u00edt\u00e1si \u00e9s fejleszt\u00e9si programok v\u00e1rhat\u00f3k. Az eg\u00e9szs\u00e9gipar minden eddigin\u00e9l jelent\u0151sebb t\u00e1mogat\u00e1sban r\u00e9szes\u00fcl, hogy a belf\u00f6ldi gy\u00f3gyszer- \u00e9s eszk\u00f6zgy\u00e1rt\u00f3k term\u00e9kei nagyobb ar\u00e1nyban jelenjenek meg a magyar eg\u00e9szs\u00e9g\u00fcgyben.\nT\u00e1mogat\u00e1sban r\u00e9szes\u00fclnek mind az egyetemi, mind a v\u00e1llalati kutat\u00f3int\u00e9zetek, munk\u00e1jukat az Eg\u00e9szs\u00e9gipari Innov\u00e1ci\u00f3s \u00dcgyn\u00f6ks\u00e9g fogja koordin\u00e1lni.\nPalkovics L\u00e1szl\u00f3 a munkaad\u00f3k v\u00e9delm\u00e9ben v\u00e1llalati likvidit\u00e1st seg\u00edt\u0151 hitelgarancia- \u00e9s t\u0151keprogramokat hirdetett. A t\u00e1mogat\u00e1sok - tette hozz\u00e1 - nem csak a gazdas\u00e1gi visszaes\u00e9st\u0151l, hanem a k\u00fclf\u00f6ldi felv\u00e1s\u00e1rl\u00e1sokt\u00f3l is megv\u00e9dhetik a magyar tulajdon\u00fa v\u00e1llalatokat. A kedvez\u0151 kamatoz\u00e1s\u00fa v\u00e1llalati hitelek \u00f6sszege csaknem 2 ezer milli\u00e1rd forint, 500 milli\u00e1rd forintos \u00e1llami garanciav\u00e1llal\u00e1ssal.\nMeghosszabbodnak a gyermekek otthongondoz\u00e1si d\u00edj\u00e1hoz (GYOD) kapcsol\u00f3d\u00f3 hat\u00e1rid\u0151k, valamint a tart\u00f3san beteg gyermeket nevel\u0151 sz\u00fcl\u0151k jogosults\u00e1gai a magasabb \u00f6sszeg\u0171 csal\u00e1di p\u00f3tl\u00e9kra. A tan\u00e9v v\u00e9ge helyett a v\u00e9szhelyzet v\u00e9g\u00e9hez igazodik az idei jogosults\u00e1g csal\u00e1di p\u00f3tl\u00e9kra. Kedvez\u0151en m\u00f3dosulnak a nyugd\u00edj \u00e9s a nyugd\u00edjszer\u0171 ell\u00e1t\u00e1sok szab\u00e1lyai \u00e9s hat\u00e1rid\u0151i is - tette hozz\u00e1.\nA miniszter hangs\u00falyozta, hogy az \u00f6sszesen csaknem 9200 milli\u00e1rd forint \u00e9rt\u00e9k\u0171 gazdas\u00e1gv\u00e9delmi k\u00f6lts\u00e9gvet\u00e9s nem k\u00fcls\u0151 seg\u00edts\u00e9gre \u00e9p\u00edt, teh\u00e1t nem n\u00f6veli az orsz\u00e1g kitetts\u00e9g\u00e9t. Mint fogalmazott, az elm\u00falt 10 \u00e9v bebizony\u00edtotta, hogy az \u00f6n\u00e1ll\u00f3 gazdas\u00e1gpolitika ellen\u00e1ll\u00f3bb gazdas\u00e1got eredm\u00e9nyez. Magyarorsz\u00e1g 2010 \u00f3ta minden v\u00e1ls\u00e1ghelyzetb\u0151l meger\u0151s\u00f6dve ker\u00fclt ki, \u00e9s most sem szabad elfelejteni, hogy a kih\u00edv\u00e1sokkal egy\u00fctt lehet\u0151s\u00e9gek is ad\u00f3dhatnak. Amelyik orsz\u00e1g ezeket kihaszn\u00e1lja, k\u00e9pes v\u00e1ltoztatni \u00e9s j\u00f3 v\u00e1laszokat tal\u00e1lni, a gazdas\u00e1g\u00e1t is gyorsabban helyre tudja \u00e1ll\u00edtani - jelentette ki Palkovics L\u00e1szl\u00f3.\n\n\nForr\u00e1s: MTI\n\n"}]