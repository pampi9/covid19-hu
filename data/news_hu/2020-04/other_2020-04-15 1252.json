[{"date": "2020-04-15 12:52", "url": "https://koronavirus.gov.hu/cikkek/33-ezer-kutatot-erinthet-kutatasfejlesztesi-bertamogatas", "h1": "33 ezer kutat\u00f3t \u00e9rinthet a kutat\u00e1sfejleszt\u00e9si b\u00e9rt\u00e1mogat\u00e1s", "body": "\nHarminch\u00e1romezer kutat\u00f3t \u00e9rinthet az kutat\u00e1sfejleszt\u00e9si b\u00e9rt\u00e1mogat\u00e1s, amelyre a v\u00e1llalkoz\u00e1sok \u00e1prilis 15-t\u0151l p\u00e1ly\u00e1zhatnak - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\n\nA t\u00e1mogat\u00e1sra azok a c\u00e9gek p\u00e1ly\u00e1zhatnak, amelyek a versenyszf\u00e9r\u00e1ban a kutat\u00e1sfejleszt\u00e9s \u00e9s innov\u00e1ci\u00f3 ter\u00fclet\u00e9n tev\u00e9kenykednek. Hangs\u00falyozta, az\u00e9rt fontos a szellemi mun\u00edci\u00f3k meg\u0151rz\u00e9se, hogy egy hosszabb t\u00e1v\u00fa gazdas\u00e1gi kil\u00e1bal\u00e1s eredm\u00e9nyes legyen.\nAz \u00e1llamtitk\u00e1r t\u00e1j\u00e9koztat\u00e1sa szerint a v\u00e1llalkoz\u00e1sok a korm\u00e1nyhivatalokban adhatj\u00e1k be ig\u00e9nyeiket. A p\u00e1ly\u00e1z\u00f3 c\u00e9gek munkav\u00e1llal\u00f3i a ter\u00fcletre jellemz\u0151 \u00e1tlagb\u00e9r szuperbrutt\u00f3j\u00e1nak 40 sz\u00e1zal\u00e9k\u00e1t, legfeljebb 318 ezer forintot kapnak majd havonta. Abban az esetben, ha a k\u00e9rv\u00e9nyt m\u00e1r a k\u00f6vetkez\u0151 napokban leadj\u00e1k, a munkav\u00e1llal\u00f3k ut\u00f3finansz\u00edroz\u00e1s form\u00e1j\u00e1ban \u00e1prilisi r\u00e9szb\u00e9rt is kaphatnak - jegyezte meg. \u00a0 \u00a0\u00a0\nAz \u00e1prilis 16-\u00e1n indul\u00f3 \u00e1ltal\u00e1nos munkav\u00e9delmi b\u00e9rt\u00e1mogat\u00e1sr\u00f3l elmondta, hogy a t\u00e1mogat\u00e1s minden munkat\u00f6rv\u00e9nyk\u00f6nyv szerint foglalkoztatott \u00e9s a j\u00e1rv\u00e1ny miatt cs\u00f6kkentet munkaid\u0151ben dolgoz\u00f3 alkalmazottat \u00e9rint. Mint mondta, a k\u00e9relmek nyom\u00e1n a kies\u0151 munkab\u00e9r 70 sz\u00e1zal\u00e9k\u00e1t az \u00e1llam fogja utalni a dolgoz\u00f3knak.\n\u00a0\nForr\u00e1s: MTI\n\u00a0\n\n"}]