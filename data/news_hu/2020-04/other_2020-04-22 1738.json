[{"date": "2020-04-22 17:38", "url": "https://koronavirus.gov.hu/cikkek/kormanyszovivo-kormany-csomagja-komolyan-erinti-kerteszeti-agazatban-dolgozokat", "h1": "Korm\u00e1nysz\u00f3viv\u0151: a korm\u00e1ny csomagja komolyan \u00e9rinti a kert\u00e9szeti \u00e1gazatban dolgoz\u00f3kat is", "body": "\nA korm\u00e1ny gazdas\u00e1gv\u00e9delmi \u00e9s gazdas\u00e1g-\u00fajraind\u00edt\u00e1si akci\u00f3terve komolyan \u00e9rinti az agr\u00e1riumot \u00e9s azon bel\u00fcl p\u00e9ld\u00e1ul a kert\u00e9szeti \u00e1gazatban dolgoz\u00f3kat - mondta a korm\u00e1nysz\u00f3viv\u0151 szerd\u00e1n, a Facebookon k\u00f6zz\u00e9tett felv\u00e9telen.\n\nSzentkir\u00e1lyi Alexandra kifejtette, a kabinet pontosan tudja, hogy a koronav\u00edrus okozta vesz\u00e9lyhelyzet nem csak egy eg\u00e9szs\u00e9g\u00fcgyi probl\u00e9m\u00e1t jelent, hanem emellett nagyon s\u00falyos gazdas\u00e1gi k\u00f6vetkezm\u00e9nyei vannak. Emberek ezreinek, t\u00edzezreinek munkahely\u00e9t \u00e9rinti - h\u00fazta al\u00e1.\n\u00a0A korm\u00e1nysz\u00f3viv\u0151 elmondta, \u00e9ppen ez\u00e9rt a korm\u00e1ny egy nagyon komoly gazdas\u00e1gv\u00e9delmi \u00e9s gazdas\u00e1g-\u00fajraind\u00edt\u00e1si akci\u00f3tervet dolgozott ki, amelyek azokat a szektorokat \u00e9rintik, amelyeket a legink\u00e1bb megvisel ez a mostani helyzet.\n\u00a0A felv\u00e9telen megsz\u00f3lalt Nagy Istv\u00e1n agr\u00e1rminiszter is, aki hangs\u00falyozta: mindent elk\u00f6vetnek az\u00e9rt, hogy biztos\u00edts\u00e1k a stabilit\u00e1st az \u00e1gazatban, hogy mindazon munk\u00e1latok, amelyeknek most van itt az ideje, azok el legyenek v\u00e9gezve, hogy amikor a j\u00e1rv\u00e1ny elm\u00falik, m\u00e1r aratni is lehessen.\n\u00a0\"A munkahelymeg\u0151rz\u00e9sben j\u00e1rtunk el\u0151l \u00e9s elt\u00f6r\u00f6lt\u00fck a d\u00edszn\u00f6v\u00e9nykert\u00e9szeknek is a j\u00e1rul\u00e9kfizet\u00e9st\" - mondta a t\u00e1rcavezet\u0151, majd hozz\u00e1tette, ezzel is biztos\u00edtani k\u00edv\u00e1nt\u00e1k azt, hogy megmaradjanak a munkahelyek \u00e9s megmaradjanak az \u00e9rintett a gazdas\u00e1gok.\nNagy Istv\u00e1n megjegyezte, a n\u00e9lk\u00fcl\u00f6zhetetlen alapvet\u0151 \u00e9lelmiszerek el\u0151\u00e1ll\u00edt\u00e1sa mellett fontosak a mindennapi \u00e9let sz\u00e9ps\u00e9g\u00e9t, komfort\u00e9rzet\u00e9t n\u00f6vel\u0151 vir\u00e1gok \u00e9s n\u00f6v\u00e9nyek is.\nAz agr\u00e1rminiszter mindenkit arra k\u00e9rt, figyeljenek arra, hogy magyar vir\u00e1got v\u00e1s\u00e1roljanak, mert akkor ez a szektor is k\u00e9pes lesz a t\u00fal\u00e9l\u00e9sre \u00e9s sok ezer magyar munkahelyet lehet meg\u0151rizni, sok magyar csal\u00e1dnak \u00f6r\u00f6met \u00e9s boldogs\u00e1got okozva.\nSzentkir\u00e1lyi Alexandra a felv\u00e9tel v\u00e9g\u00e9n bemutatott egy tulip\u00e1ntermeszt\u0151 v\u00e1llalkoz\u00e1st, amely a korm\u00e1ny k\u00f6zvet\u00edt\u00e9s\u00e9n kereszt\u00fcl t\u00f6bb mint 300 vir\u00e1got aj\u00e1nlott fel id\u0151sotthonoknak.\n\n\nMTI 2020. \u00e1prilis 22.\n\n"}]