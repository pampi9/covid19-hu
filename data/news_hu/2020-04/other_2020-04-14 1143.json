[{"date": "2020-04-14 11:43", "url": "https://koronavirus.gov.hu/cikkek/legyen-lehetoseg-ingazasra-zahonynal", "h1": "Legyen lehet\u0151s\u00e9g ing\u00e1z\u00e1sra Z\u00e1honyn\u00e1l", "body": "\nLehet\u0151s\u00e9get kellene biztos\u00edtani a hat\u00e1r ment\u00e9n \u00e9l\u0151knek az ing\u00e1z\u00e1s\u00e1ra a magyar-ukr\u00e1n hat\u00e1ron, Z\u00e1honyn\u00e1l - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA t\u00e1rcavezet\u0151 kifejtette: telefonon egyeztetett Dmitro Kuleba ukr\u00e1n k\u00fcl\u00fcgyminiszterrel, \u00e9s k\u00f6lcs\u00f6n\u00f6sen biztos\u00edtott\u00e1k egym\u00e1st szolidarit\u00e1sukr\u00f3l a vil\u00e1gj\u00e1rv\u00e1ny elleni k\u00fczdelemben.\nKiemelte: mindk\u00e9t orsz\u00e1g t\u00f6bb fronton harcol a j\u00e1rv\u00e1ny \u00e1ltal okozott kih\u00edv\u00e1sokkal szemben, folyamatosan er\u0151s\u00edtik az eg\u00e9szs\u00e9g\u00fcgyi ell\u00e1t\u00f3rendszer\u00fcket \u00e9s seg\u00edts\u00e9get ny\u00fajtanak gazdas\u00e1guknak az \u00fajraindul\u00e1shoz.\nSzijj\u00e1rt\u00f3 P\u00e9ter kit\u00e9rt arra: t\u00e1j\u00e9koztatta ukr\u00e1n koll\u00e9g\u00e1j\u00e1t, hogy a helyzetre val\u00f3 tekintettel k\u00e9t \u00e9vvel meghosszabb\u00edtott\u00e1k a k\u00e1rp\u00e1taljai \u00fat\u00e9p\u00edt\u00e9sek t\u00e1mogat\u00e1s\u00e1ra felaj\u00e1nlott 50 milli\u00f3 eur\u00f3s k\u00f6t\u00f6ttseg\u00e9lyhitel-program \u00e9rv\u00e9nyess\u00e9g\u00e9t.\nBesz\u00e1molt arr\u00f3l is, hogy kezdem\u00e9nyezte: a jelenleg egyetlen - kiz\u00e1r\u00f3lag teherforgalom sz\u00e1m\u00e1ra nyitva l\u00e9v\u0151 - hat\u00e1r\u00e1tkel\u0151helyen, Z\u00e1honyn\u00e1l tegy\u00e9k lehet\u0151v\u00e9 a hat\u00e1r ment\u00e9n \u00e9l\u0151k ing\u00e1z\u00e1s\u00e1t. Ez nagy seg\u00edts\u00e9get jelentene a K\u00e1rp\u00e1talj\u00e1n \u00e9s az \u00c9szakkelet- Magyarorsz\u00e1gon \u00e9l\u0151knek - tette hozz\u00e1.\nSzijj\u00e1rt\u00f3 P\u00e9ter arr\u00f3l is t\u00e1j\u00e9koztatta ukr\u00e1n partner\u00e9t, hogy a magyar korm\u00e1ny az \u00d6kumenikus Seg\u00e9lyszervezettel egy\u00fcttm\u0171k\u00f6d\u00e9sben 100 ezer maszkot, 30 ezer keszty\u0171t \u00e9s m\u00e1s v\u00e9d\u0151felszerel\u00e9seket biztos\u00edt k\u00e1rp\u00e1taljai k\u00f3rh\u00e1zak \u00e9s orvosok sz\u00e1m\u00e1ra.\nForr\u00e1s: MTI\n\u00a0\n\n"}]