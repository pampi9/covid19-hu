[{"date": "2020-04-20 16:18", "url": "https://koronavirus.gov.hu/cikkek/zajlik-az-egeszsegugyi-dolgozok-az-onkentesek-es-vegzos-orvostanhallgatok-kepzese", "h1": " Zajlik az eg\u00e9szs\u00e9g\u00fcgyi dolgoz\u00f3k, az \u00f6nk\u00e9ntesek, \u00e9s a v\u00e9gz\u0151s orvostanhallgat\u00f3k k\u00e9pz\u00e9se", "body": "\nA koronav\u00edrus-j\u00e1rv\u00e1nnyal kapcsolatos eg\u00e9szs\u00e9g\u00fcgyi v\u00e9dekez\u00e9s fontos r\u00e9sze az eg\u00e9szs\u00e9g\u00fcgyi dolgoz\u00f3k felk\u00e9sz\u00edt\u00e9se a t\u00f6meges megbeteged\u00e9sek f\u00e1zis\u00e1ra \u00e9s a koronav\u00edrusos betegek ell\u00e1t\u00e1s\u00e1hoz sz\u00fcks\u00e9ges speci\u00e1lis feladatokra, p\u00e9ld\u00e1ul a l\u00e9legeztetett betegek ell\u00e1t\u00e1s\u00e1ra. M\u00e1r h\u00e1rom program is indult t\u00e1voktat\u00e1sban \u00e1pol\u00f3k, orvosok, orvostanhallgat\u00f3k sz\u00e1m\u00e1ra, tov\u00e1bb\u00e1 seg\u00e9d\u00e1pol\u00f3i k\u00e9pz\u00e9s \u00f6nk\u00e9ntesek sz\u00e1m\u00e1ra. A t\u00e1voktat\u00e1ssal zajl\u00f3 elm\u00e9leti oktat\u00e1st, gyakorlat \u00e9s vizsga is k\u00eds\u00e9ri, m\u00e1r t\u00f6bb mint 13 ezer regisztr\u00e1ltak a k\u00e9pz\u00e9sekre \u00e9s 8 ezren m\u00e1r sikeresen z\u00e1r\u00f3vizsg\u00e1t is tettek. Az orvosi egyetemek pedig a v\u00e9gz\u0151s orvostanhallgat\u00f3k felk\u00e9sz\u00edt\u00e9s\u00e9t v\u00e9gzik.\n\nA t\u00e1voktat\u00e1s a www.tavoktatas.aeek.hu port\u00e1lon kereszt\u00fcl t\u00f6rt\u00e9nik,\u00a0 ahol m\u00e1r h\u00e1rom program is el\u00e9rhet\u0151 \u00a0orvosoknak, \u00f6nk\u00e9ntes seg\u00e9d\u00e1pol\u00f3knak \u00e1pol\u00f3knak, orvostan hallgat\u00f3knak. A t\u00e1voktat\u00e1si tananyagok az eg\u00e9szs\u00e9gtudom\u00e1nyi egyetemek \u00e9s oktat\u00f3inak k\u00f6zrem\u0171k\u00f6d\u00e9s\u00e9vel k\u00e9sz\u00fcltek.\u00a0 \u00a0Az elm\u00e9leti felk\u00e9sz\u00fcl\u00e9st t\u00e1voktat\u00e1s keret\u00e9ben tutorok seg\u00edtik, a gyakorlati felk\u00e9sz\u00edt\u00e9st pedig gyakorlatvezet\u0151k seg\u00edtik.\u00a0\nA mai adatok szerint t\u00f6bb mint 13 ezer eg\u00e9szs\u00e9g\u00fcgyi dolgoz\u00f3 regisztr\u00e1lt k\u00e9pz\u00e9sre, \u00e9s\u00a0 nyolcezren - 1700 orvos, 6000 \u00e1pol\u00f3 \u00e9s 350 \u00f6nk\u00e9ntes - tettek sikeres z\u00e1r\u00f3vizsg\u00e1t.\nA l\u00e9legeztetett betegek ell\u00e1t\u00e1s\u00e1t tanul\u00f3 orvostanhallgat\u00f3k,\u00a0 \u00e1pol\u00f3k 25 \u00f3r\u00e1s elm\u00e9leti t\u00e1voktat\u00e1sban r\u00e9szes\u00fclnek \u00e9s 14 \u00f3r\u00e1s szakmai gyakorlatban\u00a0 kiscsoportos form\u00e1ban.\u00a0 A sz\u00e1monk\u00e9r\u00e9s online tesztb\u0151l \u00e9s szimul\u00e1ci\u00f3s gyakorlat\u00a0 form\u00e1j\u00e1ban t\u00f6rt\u00e9nik. A programban r\u00e9sztvev\u0151k tan\u00fas\u00edtv\u00e1nyt kapnak a tov\u00e1bbk\u00e9pz\u00e9sben val\u00f3 r\u00e9szv\u00e9telr\u0151l.\u00a0 A k\u00e9pz\u00e9s sor\u00e1n\u00a0 a r\u00e9sztvev\u0151k megtanulj\u00e1k a fert\u0151z\u0151 beteg ell\u00e1t\u00e1s\u00e1nak \u00e9s a v\u00e9d\u0151eszk\u00f6z\u00f6k haszn\u00e1lat\u00e1nak szab\u00e1lyait, a\u00a0 betegek intenz\u00edv megfigyel\u00e9s\u00e9t, a l\u00e9legeztetett betegek \u00e1pol\u00e1s\u00e1t, a l\u00e9legeztet\u00e9s eszk\u00f6zeit, m\u0171k\u00f6d\u00e9si elv\u00fcket \u00e9s karbantart\u00e1sukat, az intenz\u00edv ter\u00e1pi\u00e1s feladatokat.\u00a0 A jelentkez\u0151k sikeres tesztet (legal\u00e1bb 50%-os teljes\u00edtm\u00e9ny) k\u00f6vet\u0151en kezdhetik meg gyakorlatukat a kijel\u00f6lt k\u00f3rh\u00e1zban. A gyakorlatok t\u00f6mb\u00f6s\u00edtett form\u00e1ban, egys\u00e9ges tematika alapj\u00e1n szervez\u0151dnek, melyet szitu\u00e1ci\u00f3s gyakorlat z\u00e1r.\u00a0K\u00fcl\u00f6n tov\u00e1bbk\u00e9pz\u00e9si program a l\u00e9legeztetett betegek ell\u00e1t\u00e1s\u00e1ra orvosok sz\u00e1m\u00e1ra is.\nAz \u00f6nk\u00e9ntesk\u00e9nt jelentkez\u0151 laikusok sz\u00e1m\u00e1ra seg\u00e9d\u00e1pol\u00f3 k\u00e9pz\u00e9s is indult. Erre alapiskolai v\u00e9gzetts\u00e9ggel rendelkez\u0151 18 \u00e9let\u00e9v\u00e9t bet\u00f6lt\u00f6tt magyar\u00a0 \u00e1llampolg\u00e1rok jelentkezhetnek, akik v\u00e1llalj\u00e1k az \u00f6nk\u00e9ntes \u00e1pol\u00f3i tev\u00e9kenys\u00e9get. Eddig 1605 eg\u00e9szs\u00e9g\u00fcgyi \u00f6nk\u00e9ntes jelentkezett seg\u00edt\u0151 munk\u00e1ra, az ig\u00e9nybev\u00e9tel\u00fck folyamatos, sz\u00fcks\u00e9g szerint alakul. Az eg\u00e9szs\u00e9g\u00fcgyi int\u00e9zm\u00e9nyek k\u00f6z\u00fcl\u00fck t\u00f6bb mint 250 f\u0151vel k\u00f6t\u00f6ttek \u00f6nk\u00e9ntes szerz\u0151d\u00e9st. A k\u00e9pz\u00e9s ideje: 24 \u00f3ra elm\u00e9leti felk\u00e9sz\u00fcl\u00e9s e-learning form\u00e1j\u00e1ban, tutorok seg\u00edts\u00e9g\u00e9vel, 16 \u00f3ra gyakorlat\u00a0 szimul\u00e1ci\u00f3 keret\u00e9ben (kiscsoportos form\u00e1ban) . A k\u00e9pz\u00e9shez kapcsol\u00f3d\u00f3 elm\u00e9leti ismereteket minden \u00f6nk\u00e9ntes online form\u00e1ban saj\u00e1t\u00edtja el, majd kit\u00f6lti az e-tesztet. A jelentkez\u0151k sikeres tesztet (legal\u00e1bb 50%-os teljes\u00edtm\u00e9ny) k\u00f6vet\u0151en felkeresik az \u00f6nk\u00e9ntes munk\u00e1ra kiv\u00e1lasztott eg\u00e9szs\u00e9g\u00fcgyi szolg\u00e1ltat\u00f3t, \u00f6nk\u00e9ntes szerz\u0151d\u00e9st k\u00f6tnek \u00e9s \u00e1tveszik a v\u00e9d\u0151eszk\u00f6z egys\u00e9g csomagjukat. Az \u00f6nk\u00e9ntesek, \u00f6nk\u00e9ntes szerz\u0151d\u00e9s birtok\u00e1ban a kezdhetik meg gyakorlatukat a kijel\u00f6lt k\u00f6z\u00e9pfok\u00fa eg\u00e9szs\u00e9g\u00fcgyi szakk\u00e9pz\u0151 int\u00e9zm\u00e9nyben. A gyakorlatok t\u00f6mb\u00f6s\u00edtett form\u00e1ban, egys\u00e9ges tematika alapj\u00e1n szervez\u0151dnek, melyet szitu\u00e1ci\u00f3s gyakorlat z\u00e1r.\u00a0\u00a0\nT\u00f6bb mint ezer hatod\u00e9ves orvostanhallgat\u00f3 a k\u00fcl\u00f6n intenz\u00edv ell\u00e1t\u00e1shoz sz\u00fcks\u00e9ges k\u00e9pz\u00e9sben r\u00e9szes\u00fclt annak \u00e9rdek\u00e9ben, hogy a t\u00f6meges megbeteged\u00e9sek eset\u00e9n is minden r\u00e1szorul\u00f3 megfelel\u0151 k\u00f3rh\u00e1zi ell\u00e1t\u00e1st kaphasson.\nAz orvosi egyetemek mintegy 1000 v\u00e9gz\u0151s orvostanhallgat\u00f3t k\u00e9sz\u00edtettek fel arra, hogy a koronav\u00edrus-betegek megfelel\u0151 k\u00f3rh\u00e1zi ell\u00e1t\u00e1s\u00e1t seg\u00edteni tudj\u00e1k.\nA Debreceni Egyetem 115 hatod\u00e9ves orvostanhallgat\u00f3ja \u00f6nk\u00e9ntes seg\u00edt\u0151k\u00e9nt vesz r\u00e9szt a klinikai munk\u00e1ban a belgy\u00f3gy\u00e1szat, gyermekgy\u00f3gy\u00e1szat, seb\u00e9szet, sz\u00fcl\u00e9szet-n\u0151gy\u00f3gy\u00e1szat, neurol\u00f3gia \u00e9s a pszichi\u00e1tria ter\u00fclet\u00e9n, \u00e9s a s\u00fcrg\u0151ss\u00e9gi ell\u00e1t\u00e1sban. A v\u00e9gz\u0151s egyetemist\u00e1k az intenz\u00edv ter\u00e1pi\u00e1s alapismeretek alaptanfolyam mellett a v\u00e9d\u0151felszerel\u00e9sek felv\u00e9tel\u00e9vel, visel\u00e9s\u00e9vel, a koronav\u00edrusos betegek l\u00e9legeztet\u00e9s\u00e9vel kapcsolatos szimul\u00e1ci\u00f3s gyakorlati k\u00e9pz\u00e9sen vehetnek r\u00e9szt. Az \u00f6t\u00f6d\u00e9ves orvostanhallgat\u00f3k k\u00f6z\u00fcl t\u00edzen az Orsz\u00e1gos Ment\u0151szolg\u00e1lat munk\u00e1j\u00e1t seg\u00edtik, felk\u00e9sz\u00edt\u00e9s\u00fcket ott v\u00e9gzik. A P\u00e9csi Tudom\u00e1nyegyetem eddig 74 hallgat\u00f3 jelentkezett \u00f6nk\u00e9ntes tev\u00e9kenys\u00e9gre, \u0151k els\u0151sorban a betegell\u00e1t\u00f3 egys\u00e9gek napi munk\u00e1j\u00e1ban vesznek r\u00e9szt.\n\nKoronav\u00edrus Sajt\u00f3k\u00f6zpont\n\n"}]