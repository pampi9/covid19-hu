[{"date": "2020-04-07 11:30", "url": "https://koronavirus.gov.hu/cikkek/az-elektronikus-ertekesitest-reszesitsek-elonyben-penzugyi-kozvetitok", "h1": "Az elektronikus \u00e9rt\u00e9kes\u00edt\u00e9st r\u00e9szes\u00edts\u00e9k el\u0151nyben a p\u00e9nz\u00fcgyi k\u00f6zvet\u00edt\u0151k", "body": "\nA Magyar Nemzeti Bank (MNB) a j\u00e1rv\u00e1nyhelyzet miatt vezet\u0151i k\u00f6rlev\u00e9lben sz\u00f3l\u00edtotta fel az eddig f\u0151k\u00e9pp szem\u00e9lyes kommunik\u00e1ci\u00f3val \u00e9rt\u00e9kes\u00edt\u00e9st v\u00e9gz\u0151 p\u00e9nz\u00fcgyi k\u00f6zvet\u00edt\u0151ket, hogy \u00fcgyfeleiket a tov\u00e1bbiakban lehet\u0151leg telefonos, elektronikus \u00faton szolg\u00e1lj\u00e1k ki - k\u00f6z\u00f6lte a jegybank.\n\n\nA k\u00f6zlem\u00e9nyben hangs\u00falyozz\u00e1k, a j\u00e1rv\u00e1nyhelyzet miatt a bankoknak \u00e9s biztos\u00edt\u00f3knak kor\u00e1bban kiadott k\u00f6rlevelekhez hasonl\u00f3an fel\u00fcgyeleti vezet\u0151i k\u00f6rlev\u00e9lben h\u00edvt\u00e1k fel az MNB enged\u00e9lyhez k\u00f6t\u00f6tt tev\u00e9kenys\u00e9get v\u00e9gz\u0151 banki \u00e9s biztos\u00edt\u00e1sk\u00f6zvet\u00edt\u0151 c\u00e9gek, valamint az \u00e1ltaluk foglalkoztatott alv\u00e1llalkoz\u00f3k figyelm\u00e9t, hogy halad\u00e9ktalanul t\u00e1j\u00e9koztass\u00e1k a jegybankot, ha \u00fczletileg megb\u00edzhat\u00f3 m\u0171k\u00f6d\u00e9s\u00fcket vesz\u00e9lyeztet\u0151, az \u00fcgyfelek sz\u00e9les k\u00f6r\u00e9t \u00e9rint\u0151 kock\u00e1zatot azonos\u00edtan\u00e1nak, ha r\u00e9sz\u00fckre tev\u00e9kenys\u00e9get v\u00e9gz\u0151 partner\u00fck kritikus helyzetbe ker\u00fclne.\nKiemelt\u00e9k, az MNB elv\u00e1rja a k\u00f6zvet\u00edt\u0151kt\u0151l, hogy a j\u00e1rv\u00e1ny id\u0151szak\u00e1ban is biztos\u00edts\u00e1k napi \u00fczletmenet\u00fck folytonoss\u00e1g\u00e1t, aktualiz\u00e1lj\u00e1k az erre szolg\u00e1l\u00f3 terv\u00fcket. Folyamatosan t\u00e1j\u00e9koztass\u00e1k \u00fcgyfeleiket, partnereiket, ha \u00fczletmenet\u00fckben, kapcsolattart\u00e1sukban v\u00e1ltoz\u00e1s t\u00f6rt\u00e9nne, s minden elv\u00e1rhat\u00f3 m\u00f3don gondoskodjanak saj\u00e1t munkav\u00e1llal\u00f3ik v\u00e9delm\u00e9r\u0151l.\nA jegybank jelen helyzetben javasolja, hogy az \u00fcgyf\u00e9l-kiszolg\u00e1l\u00e1si tev\u00e9kenys\u00e9geiket telefonos \u00e9s elektronikus \u00fatra terelj\u00e9k, ezen csatorn\u00e1kat r\u00e9szes\u00edts\u00e9k el\u0151nyben. Ha m\u00e9gis elker\u00fclhetetlen a szem\u00e9lyes kapcsolat, akkor garant\u00e1lj\u00e1k a lehet\u0151 legnagyobb m\u00e9rt\u00e9k\u0171 biztons\u00e1got - h\u00edvta fel a figyelmet a Magyar Nemzeti Bank.\n\u00a0\nForr\u00e1s: MTI\n\n"}]