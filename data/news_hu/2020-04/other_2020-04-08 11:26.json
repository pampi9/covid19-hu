[{"date": "2020-04-08 11:26", "url": "https://koronavirus.gov.hu/cikkek/korhazaknak-tovabbra-el-kell-vegezniuk-surgossegi-beavatkozasokat", "h1": "A k\u00f3rh\u00e1zaknak tov\u00e1bbra is el kell v\u00e9gezni\u00fck a s\u00fcrg\u0151ss\u00e9gi beavatkoz\u00e1sokat", "body": "\nA m\u00e1rcius 16-\u00e1n \u00e9letbe l\u00e9pett miniszteri utas\u00edt\u00e1s \u00e9rtelm\u00e9ben valamennyi k\u00f3rh\u00e1znak a vesz\u00e9lyhelyzet idej\u00e9n is el kell v\u00e9geznie minden olyan beavatkoz\u00e1st, vizsg\u00e1latot, m\u0171t\u00e9tet, amelynek hi\u00e1ny\u00e1ban a beteg \u00e9letvesz\u00e9lyes \u00e1llapotba ker\u00fclne, vagy amelynek elhalaszt\u00e1s\u00e1val maradand\u00f3 eg\u00e9szs\u00e9gk\u00e1rosod\u00e1st szenvedne.\u00a0\n\n\nA miniszteri utas\u00edt\u00e1snak megfelel\u0151en ezen s\u00fcrg\u0151s esetek ell\u00e1t\u00e1sa tov\u00e1bbra is folyamatosan zajlik az eg\u00e9sz orsz\u00e1gban. Ha valaki ennek ellenkez\u0151j\u00e9t tapasztaln\u00e1, panasz\u00e1val azonnal forduljon az adott int\u00e9zm\u00e9ny vezet\u0151j\u00e9hez, a betegjogi k\u00e9pvisel\u0151h\u00f6z, illetve a Nemzeti N\u00e9peg\u00e9szs\u00e9g\u00fcgyi K\u00f6zponthoz.\nA koronav\u00edrus-j\u00e1rv\u00e1ny az alapell\u00e1t\u00e1s szerepl\u0151it\u0151l, \u00edgy a h\u00e1ziorvosokt\u00f3l is bizonyos fok\u00fa alkalmazkod\u00e1st ig\u00e9nyel.\nAz orsz\u00e1gos tisztif\u0151orvos m\u00e1r a j\u00e1rv\u00e1ny kezdeti st\u00e1dium\u00e1ban arra utas\u00edtotta az \u00f6sszes alapell\u00e1t\u00f3 praxist, hogy t\u00f6rekedjenek az orvos-betegtal\u00e1lkoz\u00f3 minimaliz\u00e1l\u00e1s\u00e1ra, \u00e9s - a szakma szab\u00e1lyainak figyelembev\u00e9tele mellett - a t\u00e1vkonzult\u00e1ci\u00f3t helyezz\u00e9k el\u0151t\u00e9rbe.\nEz nagy k\u00f6nnyebbs\u00e9get jelent a betegeknek is, hiszen \u00edgy p\u00e9ld\u00e1ul lehet\u0151s\u00e9g ny\u00edlik arra, hogy telefonon is elint\u00e9zz\u00e9k a gy\u00f3gyszereik fel\u00edrat\u00e1s\u00e1t, de nagy felel\u0151ss\u00e9get r\u00f3 a h\u00e1ziorvosokra, mert a megv\u00e1ltozott k\u00f6r\u00fclm\u00e9nyek k\u00f6z\u00f6tt is folyamatosan figyelemmel kell k\u00eds\u00e9rni\u00fck betegeik \u00e1llapot\u00e1t.\n\u00a0\nForr\u00e1s: MTI\n\u00a0\n\n"}]