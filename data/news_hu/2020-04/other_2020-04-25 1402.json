[{"date": "2020-04-25 14:02", "url": "https://koronavirus.gov.hu/cikkek/emelkedik-korhazi-kezeles-igenylok-szama", "h1": "Emelkedik a k\u00f3rh\u00e1zi kezel\u00e9s ig\u00e9nyl\u0151k sz\u00e1ma", "body": "\nA k\u00f3rh\u00e1zban koronav\u00edrus-fert\u0151z\u00e9ssel kezeltek sz\u00e1ma emelked\u0151 tendenci\u00e1t mutat - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia sz\u00f3lt arr\u00f3l is, hogy a j\u00e1rv\u00e1ny alatt is rendben zajlik a\u00a0 k\u00f6telez\u0151 v\u00e9d\u0151olt\u00e1sok bead\u00e1sa. Al\u00e1h\u00fazta, a magyar v\u00e9d\u0151olt\u00e1si rendszer kiv\u00e9teles az eg\u00e9sz vil\u00e1gon. Azt is kiemelte, hogy Magyarorsz\u00e1gon 12 f\u00e9le fert\u0151z\u0151 megbeteged\u00e9ssel szemben 99,8 sz\u00e1zal\u00e9kos \u00e1toltotts\u00e1g van. Ezen fel\u00fcl a magyar korm\u00e1ny a HPV (hum\u00e1n papilloma v\u00edrus) elleni v\u00e9d\u0151olt\u00e1st is biztos\u00edtja. Megjegyezte, b\u00edznak benne, hogy a kutat\u00f3k az \u00faj koronav\u00edrussal szemben is kifejlesztik a v\u00e9d\u0151olt\u00e1st.\nElmondta, hogy az elm\u00falt napon elhunyt 12 beteg egyike 41 \u00e9ves volt. Hozz\u00e1tette: \u0151 bakt\u00e9rium okozta v\u00e9rm\u00e9rgez\u00e9sben szenvedett, arra rak\u00f3dott r\u00e1 a koronav\u00edrus-fert\u0151z\u00e9s.\nA legfrissebb j\u00e1rv\u00e1ny\u00fcgyi adatokat ismertetve M\u00fcller Cec\u00edlia elmondta: az igazolt fert\u0151z\u00f6ttek sz\u00e1ma 2443-ra n\u0151tt.\nK\u00f3rh\u00e1zban m\u00e1r 899 embert \u00e1polnak, akik k\u00f6z\u00fcl 54-en szorulnak g\u00e9pi l\u00e9legeztet\u00e9sre, 458-an pedig m\u00e1r felgy\u00f3gyultak a betegs\u00e9gb\u0151l.\nEzzel p\u00e1rhuzamosan a kiterjedt kontaktkutat\u00e1s keret\u00e9ben egyre n\u0151 a laborvizsg\u00e1latok sz\u00e1ma, ami azt jelenti, hogy imm\u00e1r 60801 tesztet v\u00e9geztek - sorolta.\nArra az \u00fajs\u00e1g\u00edr\u00f3i felvet\u00e9sre, hogy az Eg\u00e9szs\u00e9g\u00fcgyi Vil\u00e1gszervezet (WHO) szerint Magyarorsz\u00e1g azon \u00e1llamok k\u00f6z\u00e9 tartozhat, ahol siker\u00fcl elker\u00fclni a j\u00e1rv\u00e1ny exponenci\u00e1lis n\u00f6veked\u00e9s\u00e9t, a tisztif\u0151orvos azt mondta: a korm\u00e1nyzati int\u00e9zked\u00e9seknek, illetve a lakoss\u00e1g fegyelm\u00e9nek k\u00f6sz\u00f6nhet\u0151en ez id\u00e1ig siker\u00fclt kontroll alatt tartani a j\u00e1rv\u00e1nyt, ez\u00e9rt b\u00edznak abban, hogy nem v\u00e1lnak t\u00f6megess\u00e9 a megbeteged\u00e9sek.\nUgyancsak k\u00e9rd\u00e9sre v\u00e1laszolva k\u00f6z\u00f6lte, hogy az id\u0151sotthonok fert\u0151tlen\u00edt\u00e9se folyamatosan zajlik. El\u0151sz\u00f6r azokban az int\u00e9zm\u00e9nyekben fert\u0151tlen\u00edtenek ahol fert\u0151z\u00f6ttet regisztr\u00e1ltak, majd azokban ahol nem.\nSzint\u00e9n zajlik az id\u0151sotthonos j\u00e1rv\u00e1ny\u00fcgyi vizsg\u00e1lata; el\u0151sz\u00f6r azokat vizsg\u00e1lj\u00e1k, amelyekben t\u00f6bb mint sz\u00e1zan laknak, ut\u00e1na pedig a kisebb l\u00e9leksz\u00e1m\u00fa int\u00e9zm\u00e9nyek k\u00f6vetkeznek. Eredm\u00e9ny a j\u00f6v\u0151 h\u00e9t v\u00e9g\u00e9re v\u00e1rhat\u00f3 - tette hozz\u00e1.\nHangs\u00falyozta: a fert\u0151z\u00f6ttek hal\u00e1loz\u00e1si ar\u00e1nya a lakoss\u00e1gsz\u00e1mra kivet\u00edtve \u00e9rt\u00e9kelhet\u0151. Ezek szerint Magyarorsz\u00e1g az Eur\u00f3pai Uni\u00f3 tag\u00e1llamainak azon als\u00f3 harmad\u00e1ba sorolhat\u00f3, ahol a hal\u00e1loz\u00e1si ar\u00e1ny nem magas - mondta.\nArr\u00f3l is sz\u00f3lt, hogy a korm\u00e1nyzat \u00e1ltal rendelt v\u00e9d\u0151felszerel\u00e9sek nem ker\u00fclnek kereskedelmi forgalomba, azokat a legink\u00e1bb vesz\u00e9lyeztetettek sz\u00e1m\u00e1ra, az eg\u00e9szs\u00e9g\u00fcgyi- \u00e9s szoci\u00e1lis dolgoz\u00f3k, illetve a rendv\u00e9delmi szervek munkat\u00e1rsai k\u00f6z\u00f6tt osztj\u00e1k ki.\nA tisztif\u0151orvos a sajt\u00f3t\u00e1j\u00e9koztat\u00f3n k\u00f6sz\u00f6netet mondott a kutat\u00f3k, az eg\u00e9szs\u00e9g\u00fcgyben dolgoz\u00f3k valamint Szent Gy\u00f6rgy-nap alkalm\u00e1b\u00f3l a rend\u0151r\u00f6k folyamatos munk\u00e1j\u00e1\u00e9rt a koronav\u00edrussal szemben.\n\u00a0\nForr\u00e1s: MTI\n\n"}]