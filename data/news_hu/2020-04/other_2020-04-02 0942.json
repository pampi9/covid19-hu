[{"date": "2020-04-02 09:42", "url": "https://koronavirus.gov.hu/cikkek/internetes-tudasmegoszto-portal-segiti-digitalis-atallast-szakkepzesben", "h1": " Internetes tud\u00e1smegoszt\u00f3 port\u00e1l seg\u00edti a digit\u00e1lis \u00e1t\u00e1ll\u00e1st a szakk\u00e9pz\u00e9sben", "body": "\nInternetes tud\u00e1smegoszt\u00f3 port\u00e1l seg\u00edti a digit\u00e1lis \u00e1t\u00e1ll\u00e1st a szakk\u00e9pz\u00e9sben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium.\n\n\nA Szakk\u00e9pz\u00e9si Tananyagt\u00e1r fel\u00fclet\u00e9n az oktat\u00f3k megoszthatj\u00e1k koll\u00e9g\u00e1ikkal \u00e9s di\u00e1kjaikkal az \u00e1ltaluk k\u00e9sz\u00edtett \u00e9s a m\u00e1sok \u00e1ltal kifejlesztett, szabadon felhaszn\u00e1lhat\u00f3 digit\u00e1lis tartalmakat. A cs\u00fct\u00f6rt\u00f6kt\u0151l \u00fczemel\u0151 port\u00e1l egy helyen, k\u00f6nnyen kereshet\u0151en tesz el\u00e9rhet\u0151v\u00e9 tananyagokat, \u00e9s r\u00f6vid id\u0151n bel\u00fcl egyre t\u00f6bb gyakorl\u00f3, \u00e9rt\u00e9kel\u0151 feladatsort is.\nA k\u00f6zlem\u00e9ny szerint a platform egyar\u00e1nt alkalmas szakmai \u00e9s k\u00f6zismereti tananyagok felt\u00f6lt\u00e9s\u00e9re, a felt\u00f6lt\u00f6tt tartalmak m\u00f3dos\u00edt\u00e1s\u00e1ra, let\u00f6lt\u00e9s\u00e9re \u00e9s a di\u00e1kokkal val\u00f3 megoszt\u00e1s\u00e1ra. Strukt\u00far\u00e1j\u00e1ban illeszkedik a szakk\u00e9pz\u00e9s szerkezet\u00e9hez, fel\u00fclet\u00e9n a k\u00f6zismereti tananyagok eset\u00e9ben a szakk\u00f6z\u00e9piskolai \u00e9s a szakgimn\u00e1ziumi kerettantervekben k\u00f6zpontilag meghat\u00e1rozott, k\u00f6telez\u0151 tant\u00e1rgyak szerepelnek.\nA Szakk\u00e9pz\u00e9si Tananyagt\u00e1r a K\u00f6znevel\u00e9si Regisztr\u00e1ci\u00f3s \u00e9s Tanulm\u00e1nyi Alaprendszeren (e-Kr\u00e9ta) kereszt\u00fcl k\u00f6zvetlen\u00fcl, vagy a https://box.edu.hu/apps/user_saml/saml/selectUserBackEnd?redirectUrl=\nlinken \u00e9rhet\u0151 el 2020. \u00e1prilis 2-t\u00f3l. Haszn\u00e1lat\u00e1hoz a KR\u00c9TA rendszerben r\u00f6gz\u00edtett oktat\u00e1si azonos\u00edt\u00f3jukkal \u00e9s jelszavukkal tudnak bejelentkezni a pedag\u00f3gusok.\nA szakk\u00e9pz\u00e9s digit\u00e1lis munkarendre val\u00f3 \u00e1t\u00e1ll\u00e1s\u00e1t seg\u00edt\u0151 Szakk\u00e9pz\u00e9si Tananyagt\u00e1r az Innov\u00e1ci\u00f3s \u00e9s Technol\u00f3giai Miniszt\u00e9rium h\u00e1tt\u00e9rint\u00e9zm\u00e9nyei, a Nemzeti Szakk\u00e9pz\u00e9si \u00e9s Feln\u0151ttk\u00e9pz\u00e9si Hivatal (NSZFH), a Korm\u00e1nyzati Informatikai Fejleszt\u00e9si \u00dcgyn\u00f6ks\u00e9g (KIF\u00dc), a Digit\u00e1lis J\u00f3l\u00e9t Nonprofit Kft. (DJN Kft.) \u00e9s az Innovat\u00edv K\u00e9pz\u00e9st\u00e1mogat\u00f3 K\u00f6zpont (IKK) egy\u00fcttm\u0171k\u00f6d\u00e9s\u00e9vel j\u00f6tt l\u00e9tre - k\u00f6z\u00f6lte az ITM.\n\u00a0\nForr\u00e1s: ITM\n\n"}]