[{"date": "2020-04-30 13:00", "url": "https://koronavirus.gov.hu/cikkek/hetfon-megkezdodnek-az-erettsegi-vizsgak", "h1": "H\u00e9tf\u0151n megkezd\u0151dnek az \u00e9retts\u00e9gi vizsg\u00e1k", "body": "\nH\u00e9tf\u0151n a magyar nyelv \u00e9s irodalom, valamint a magyar mint idegen nyelv t\u00e1rgyak \u00edr\u00e1sbeli vizsg\u00e1ival megkezd\u0151dik a 2019/2020-as tan\u00e9v m\u00e1jus-j\u00faniusi \u00e9retts\u00e9gi id\u0151szaka - k\u00f6z\u00f6lte az Oktat\u00e1si Hivatal az cs\u00fct\u00f6rt\u00f6k\u00f6n az MTI-vel. A k\u00f6vetkez\u0151 hetekben 1144 helysz\u00ednen v\u00e1rhat\u00f3an mintegy 84.300-an \u00e9retts\u00e9giznek.\n\n\nAz Oktat\u00e1si Hivatal eml\u00e9keztetett: a korm\u00e1ny d\u00f6nt\u00e9se \u00e9rtelm\u00e9ben, a j\u00e1rv\u00e1ny\u00fcgyi vesz\u00e9lyhelyzetre tekintettel, a jogszab\u00e1lyban meghat\u00e1rozott kiv\u00e9telekkel csak \u00edr\u00e1sbeliket tartanak.\nA vizsg\u00e1kat m\u00e1jus 4. \u00e9s j\u00fanius 17. k\u00f6z\u00f6tt a k\u00f6z\u00e9piskol\u00e1k \u00e9s a korm\u00e1nyhivatalok az el\u0151\u00edrt eg\u00e9szs\u00e9gv\u00e9delmi \u00f3vint\u00e9zked\u00e9sek betart\u00e1s\u00e1val szervezik, a di\u00e1koknak \u00e9s a pedag\u00f3gusoknak k\u00f6zponti forr\u00e1sb\u00f3l maszkot, keszty\u0171t \u00e9s fert\u0151tlen\u00edt\u0151 szert is biztos\u00edtanak.\nAz \u00edr\u00e1sbeliket m\u00e1jus 4-21. k\u00f6z\u00f6tt rendezik. Azon t\u00e1rgyak vizsg\u00e1i, amelyekb\u0151l a legt\u00f6bben \u00e9retts\u00e9giznek, rendhagy\u00f3 m\u00f3don 9 \u00f3rakor kezd\u0151dnek.\nEls\u0151k\u00e9nt a magyar nyelv \u00e9s irodalom vizsg\u00e1it tartj\u00e1k: ebb\u0151l a t\u00e1rgyb\u00f3l k\u00f6z\u00e9pszinten 68458-an, emelt szinten pedig 2119-en \u00edr\u00e1sbeliznek m\u00e1jus 4-\u00e9n.\nA k\u00f6vetkez\u0151 napon matematik\u00e1b\u00f3l k\u00f6z\u00e9pszinten 65 630-an, emelt szinten 4892-en \u00e9retts\u00e9giznek.\nM\u00e1jus 6-\u00e1n t\u00f6rt\u00e9nelemb\u0151l k\u00f6z\u00e9pszinten 64 342, emelt szinten 7073 \u00e9retts\u00e9giz\u0151 vizsg\u00e1zik.\nMajd az idegen nyelvi vizsg\u00e1k k\u00f6vetkeznek: m\u00e1jus 7-\u00e9n angol nyelvb\u0151l k\u00f6z\u00e9pszinten 34.693-an, emelt szinten 14 521-en; m\u00e1jus 8-\u00e1n n\u00e9met nyelvb\u0151l k\u00f6z\u00e9pszinten 10 365-en, emelt szinten 2489-en \u00e9retts\u00e9giznek.\nA tov\u00e1bbi vizsg\u00e1k jogszab\u00e1lyban r\u00f6gz\u00edtett id\u0151pontjai el\u00e9rhet\u0151k az Oktat\u00e1si Hivatal honlapj\u00e1n.\nA vizsgaid\u0151szakban \u00f6sszesen 69 470 v\u00e9gz\u0151s k\u00f6z\u00e9piskol\u00e1s \u00e9retts\u00e9gizik, \u00e9s rajtuk k\u00edv\u00fcl 14830-an tesznek majd legal\u00e1bb egy t\u00e1rgyb\u00f3l \u00e9retts\u00e9git. A jelentkez\u0151k v\u00e1rhat\u00f3an k\u00f6zel 355 300 vizsg\u00e1t teljes\u00edtenek: 106 t\u00e1rgyb\u00f3l 55680-at emelt szinten, 182 t\u00e1rgyb\u00f3l 29 9620-at pedig k\u00f6z\u00e9pszinten.\nRendes \u00e9retts\u00e9gi vizsg\u00e1b\u00f3l lesz a legt\u00f6bb: a v\u00e9gz\u0151s tanul\u00f3k 331 450 ilyen vizsg\u00e1t tesznek majd (az \u00f6sszes megm\u00e9rettet\u00e9s 93,3 sz\u00e1zal\u00e9ka). A m\u00e1r \u00e9retts\u00e9gi bizony\u00edtv\u00e1nnyal rendelkez\u0151k k\u00f6zel 8930 ism\u00e9tl\u0151 vagy kieg\u00e9sz\u00edt\u0151 vizsg\u00e1ra jelentkeztek (a vizsg\u00e1k 2,5 sz\u00e1zal\u00e9ka). A szintemel\u0151 vizsg\u00e1k sz\u00e1ma: 11 130 (a vizsg\u00e1k 3,1 sz\u00e1zal\u00e9ka). P\u00f3tl\u00f3 \u00e9s jav\u00edt\u00f3 vizsg\u00e1ra egy\u00fcttesen 3250-en v\u00e1llalkoztak.\nAz emelt szint\u0171 sz\u00f3beli vizsg\u00e1k j\u00fanius 4. \u00e9s 9., a k\u00f6z\u00e9pszint\u0171 sz\u00f3belik j\u00fanius 11. \u00e9s 16. k\u00f6z\u00f6tt lesznek, a jogszab\u00e1lyban meghat\u00e1rozottak szerint.\nSz\u00f3beli vizsga kiz\u00e1r\u00f3lag azon t\u00e1rgyakb\u00f3l tehet\u0151, amelyeknek k\u00f6z\u00e9pszinten csak sz\u00f3beli vizsgar\u00e9sze van (c\u00e9lnyelvi civiliz\u00e1ci\u00f3, bibliaismeret, judaisztika, n\u00e9pm\u0171v\u00e9szet \u00e9s hittan), tov\u00e1bb\u00e1 testnevel\u00e9s tant\u00e1rgyb\u00f3l is sz\u00f3belit kell szervezni.\nAz \u00edr\u00e1sbeli al\u00f3l jogszab\u00e1ly szerint felmentett tanul\u00f3k szint\u00e9n sz\u00f3ban vizsg\u00e1zhatnak, ahogy azok az \u00e9retts\u00e9giz\u0151k is sz\u00f3belizhetnek, akik a k\u00f6z\u00e9pszint\u0171 \u00edr\u00e1sbeli vizsg\u00e1n 12 sz\u00e1zal\u00e9k feletti, de 25 sz\u00e1zal\u00e9k alatti eredm\u00e9nyt \u00e9rtek el.\n\u00a0\nForr\u00e1s: MTI\n\n"}]