[{"date": "2020-04-29 09:52", "url": "https://koronavirus.gov.hu/cikkek/kormany-benyujtotta-nagybevetelu-cegeket-terhelo-kiskereskedelmi-kulonadorol-szolo", "h1": "A korm\u00e1ny beny\u00fajtotta a nagybev\u00e9tel\u0171 c\u00e9geket terhel\u0151 kiskereskedelmi k\u00fcl\u00f6nad\u00f3r\u00f3l sz\u00f3l\u00f3 t\u00f6rv\u00e9nyjavaslatot", "body": "\nA korm\u00e1ny a vesz\u00e9lyhelyzetben d\u00f6nt\u00f6tt arr\u00f3l, hogy a J\u00e1rv\u00e1ny Elleni V\u00e9dekez\u00e9si Alap bev\u00e9teleihez a f\u00e9lmilli\u00e1rdn\u00e1l nagyobb bev\u00e9tel\u0171 kiskereskedelmi c\u00e9geknek is hozz\u00e1 kell j\u00e1rulniuk. A kiskereskedelmi k\u00fcl\u00f6nad\u00f3val haz\u00e1nk az eddig el\u00e9rt gazdas\u00e1gi eredm\u00e9nyeit megv\u00e9dheti, ez\u00e9rt sz\u00e1m\u00edt a korm\u00e1ny tov\u00e1bbra is a nagybev\u00e9tel\u0171 kereskedelmi l\u00e1ncok ad\u00f3\u00fcgyi seg\u00edts\u00e9g\u00e9re.\n\n\nA magyar ad\u00f3z\u00e1si modell v\u00e1ltozatlan, az emberek, a kisv\u00e1llalatok tov\u00e1bbra is kev\u00e9s ad\u00f3t fizetnek. A c\u00e9l az, hogy az egyens\u00faly-jav\u00edt\u00f3 ad\u00f3int\u00e9zked\u00e9sek terh\u00e9t ne a lakoss\u00e1g, hanem azon szerepl\u0151k viselj\u00e9k, amelyek erre k\u00e9pesek, amelyek a j\u00e1rv\u00e1nyt megel\u0151z\u0151 id\u0151szakban kiemelked\u0151 nyeres\u00e9gre, jelent\u0151s piaci f\u00f6l\u00e9nyre tettek szert. Ezt igazolja a P\u00e9nz\u00fcgyminiszt\u00e9rium kiskereskedelmi piacra v\u00e9gzett sz\u00e1m\u00edt\u00e1sa is, amely szerint t\u00f6bb mint 35 ezer v\u00e1llalkoz\u00e1s v\u00e9gez ilyen tev\u00e9kenys\u00e9get, de k\u00f6z\u00fcl\u00fck az ad\u00f3t mind\u00f6ssze k\u00e9tezer c\u00e9g fizeti, \u00e9s az ad\u00f3 bevall\u00e1s\u00e1val j\u00e1r\u00f3 adminisztr\u00e1ci\u00f3s teher is csak \u0151ket terheli.\nA kiskereskedelmi k\u00fcl\u00f6nad\u00f3r\u00f3l sz\u00f3l\u00f3 t\u00f6rv\u00e9nyjavaslatot a P\u00e9nz\u00fcgyminiszt\u00e9rium ma ny\u00fajtotta be az Orsz\u00e1ggy\u0171l\u00e9snek. A k\u00fcl\u00f6nad\u00f3 m\u00e9rt\u00e9ke, amelyet az \u00e9ves nett\u00f3 \u00e1rbev\u00e9tel alapj\u00e1n kell kisz\u00e1m\u00edtani, f\u00e9lmilli\u00e1rd \u00e9s harmincmilli\u00e1rd forint k\u00f6z\u00f6tt 0,1 sz\u00e1zal\u00e9k, harminc- \u00e9s sz\u00e1zmilli\u00e1rd forint k\u00f6z\u00f6tt 0,4 sz\u00e1zal\u00e9k, \u00e9s sz\u00e1zmilli\u00e1rd forint felett 2,5 sz\u00e1zal\u00e9k.\u00a0 A c\u00e9gek a k\u00fcl\u00f6nad\u00f3t az ad\u00f3\u00e9v utols\u00f3 napj\u00e1t k\u00f6vet\u0151 \u00f6t\u00f6dik h\u00f3nap utols\u00f3 napj\u00e1ig \u00e1llap\u00edtj\u00e1k meg, \u00e9s vallj\u00e1k be. Az ad\u00f3el\u0151leget az els\u0151 ad\u00f3\u00e9vben bevallaniuk nem kell, hiszen azt m\u00e1r megtett\u00e9k a vesz\u00e9lyhelyzetben elrendelt k\u00fcl\u00f6nad\u00f3-bevall\u00e1s beny\u00fajt\u00e1s\u00e1val egy id\u0151ben, \u00edgy nincs sz\u00fcks\u00e9g \u00fajabb ezzel kapcsolatos adminisztr\u00e1ci\u00f3ra. Az el\u0151leget k\u00e9t egyenl\u0151 r\u00e9szletben kell majd megfizetni.\nL\u00e9nyeges, hogy a k\u00fclf\u00f6ldi online kereskedelmi multic\u00e9gek (mint pl. az Amazon, a Wish, az AliExpress) sem b\u00fajhatnak ki a kereskedelmi ad\u00f3 megfizet\u00e9s\u00e9nek k\u00f6telezetts\u00e9ge al\u00f3l. A Nemzeti Ad\u00f3- \u00e9s V\u00e1mhivatalba befut\u00f3 adatok alapj\u00e1n az ad\u00f3hat\u00f3s\u00e1g tudja ellen\u0151rizni, hogy ezek a k\u00fclf\u00f6ldi \u00f3ri\u00e1sc\u00e9gek eleget tesznek-e bejelentkez\u00e9si \u00e9s ad\u00f3fizet\u00e9si k\u00f6telezetts\u00e9g\u00fcknek Magyarorsz\u00e1gon.\nA t\u00f6rv\u00e9nyjavaslat itt \u00e9rhet\u0151 el.\n\u00a0\nForr\u00e1s: P\u00e9nz\u00fcgyminiszt\u00e9rium\n\n"}]