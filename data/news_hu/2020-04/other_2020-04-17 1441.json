[{"date": "2020-04-17 14:41", "url": "https://koronavirus.gov.hu/cikkek/ma-60-korhaz-kap-vedoeszkozoket", "h1": "Ma 60 k\u00f3rh\u00e1z kap v\u00e9d\u0151eszk\u00f6z\u00f6ket", "body": "\nP\u00e9nteken 17 f\u0151v\u00e1rosi \u00e9s 43 vid\u00e9ki k\u00f3rh\u00e1zba sz\u00e1ll\u00edtj\u00e1k ki azokat - az \u00f6sszesen 53,4 tonn\u00e1nyi - egy\u00e9ni v\u00e9d\u0151felszerel\u00e9seket, amelyeket el\u0151z\u0151 nap Pekingb\u0151l \u00f6t Wizz Air j\u00e1rattal hoztak Magyarorsz\u00e1gra - k\u00f6z\u00f6lte a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes elmondta, a m\u00e1rcius 28-\u00e1n bevezetett kij\u00e1r\u00e1si korl\u00e1toz\u00e1s \u00f3ta 21 ezer 93 szab\u00e1lys\u00e9rt\u00e9s \u00fcgy\u00e9ben int\u00e9zkedtek a rend\u0151r\u00f6k k\u00f6zter\u00fcleten \u00e9s nyilv\u00e1nos helyeken.\nA rend\u0151rs\u00e9g 11 ezer 705 esetben figyelmeztet\u00e9st, 4 ezer 871 esetben helysz\u00edni b\u00edrs\u00e1got alkalmazott, illetve 4 ezer 517 esetben szab\u00e1lys\u00e9rt\u00e9si feljelent\u00e9st tett. Budapesten az elm\u00falt 24 \u00f3r\u00e1ban 530 szab\u00e1lys\u00e9rt\u00e9s \u00fcgy\u00e9ben int\u00e9zkedtek a rend\u0151r\u00f6k.\nA j\u00e1rv\u00e1ny\u00fcggyel kapcsolatban elrendelt b\u00fcntet\u0151elj\u00e1r\u00e1sok sz\u00e1ma is emelkedett: eddig 234 b\u00fcntet\u0151elj\u00e1r\u00e1st kezdem\u00e9nyeztek, ebb\u0151l 59-t r\u00e9mh\u00edrterjeszt\u00e9s, 65-t csal\u00e1s, 26-t k\u00f6zvesz\u00e9llyel fenyeget\u00e9s, 13-t j\u00e1rv\u00e1ny\u00fcgyi szab\u00e1lyok megs\u00e9rt\u00e9se miatt. Ezekben az \u00fcgyekben eddig kihallgattak 48 gyan\u00fas\u00edtottat - k\u00f6z\u00f6lte Kiss R\u00f3bert.\nA BRFK elfogott \u00e9s \u0151rizetbe vett k\u00e9t embert, akik ellen lop\u00e1s gyan\u00faj\u00e1val ind\u00edtott elj\u00e1r\u00e1st. A gyan\u00fa szerint az elk\u00f6vet\u0151k id\u0151seket keresetek fel azzal az \u00fcr\u00fcggyel, hogy az \u00f6nkorm\u00e1nyzatt\u00f3l j\u00f6ttek fert\u0151tlen\u00edteni, majd \u00e9rt\u00e9keket tulajdon\u00edtottak el az \u00e1ldozatokt\u00f3l - ismertette a rend\u0151r alezredes, aki fokozott \u00f3vatoss\u00e1got k\u00e9rt az id\u0151sekt\u0151l.\n\nKiss R\u00f3bert elmondta: a magyar-horv\u00e1t hat\u00e1ron cs\u00fct\u00f6rt\u00f6kt\u0151l a kor\u00e1bban megszokott rendben haszn\u00e1lhat\u00f3 nemzetk\u00f6zi teherfuvaroz\u00e1sra a dr\u00e1vaszabolcsi, a beremendi, a barcsi \u00e9s berzencei \u00e1tkel\u0151. A magyar-rom\u00e1n hat\u00e1ron megnyitott\u00e1k a battonyai \u00e1tkel\u0151t a hazat\u00e9r\u0151 magyar \u00e1llampolg\u00e1rok, illetve a munkav\u00e9gz\u00e9s c\u00e9lj\u00e1b\u00f3l a hat\u00e1rt\u00f3l 30 kilom\u00e9teren bel\u00fcl ing\u00e1z\u00f3k sz\u00e1m\u00e1ra.\nA magyar-szlov\u00e9n hat\u00e1ron lez\u00e1rt\u00e1k a k\u00e9tv\u00f6lgyi \u00e1tkel\u0151t, helyette Baj\u00e1nsenye haszn\u00e1lhat\u00f3 napi 24 \u00f3r\u00e1ban. Szijj\u00e1rt\u00f3 P\u00e9ter k\u00fcl\u00fcgyminiszter meg\u00e1llapodott osztr\u00e1k koll\u00e9g\u00e1j\u00e1val hogy j\u00f6v\u0151 szerd\u00e1t\u00f3l megny\u00edlik a munkav\u00e9gz\u00e9s c\u00e9lj\u00e1b\u00f3l ing\u00e1z\u00f3k el\u0151tt a fert\u0151r\u00e1kosi \u00e9s a szentmargitb\u00e1nyai hat\u00e1r\u00e1tkel\u0151.\nAz alezredes k\u00f6z\u00f6lte: miut\u00e1n az \u00f6nkorm\u00e1nyzatok \u00e1ltal a h\u00fasv\u00e9ti h\u00e9tv\u00e9g\u00e9n elrendelt szigor\u00fabb magatart\u00e1si szab\u00e1lyok bev\u00e1ltak, a k\u00f6vetkez\u0151, \u00e1prilis 18-19-ei h\u00e9tv\u00e9g\u00e9n is lesz lehet\u0151s\u00e9g\u00fck az \u00f6nkorm\u00e1nyzatoknak ilyenek meghat\u00e1roz\u00e1s\u00e1ra.\nKiss R\u00f3bert k\u00e9rd\u00e9sre v\u00e1laszolva elmondta: jelenleg 12 ezer 401 hat\u00f3s\u00e1gi h\u00e1zi karant\u00e9n van, a rend\u0151rs\u00e9g ezekkel \u00f6sszef\u00fcgg\u00e9sben 226 ezer 33 ellen\u0151rz\u00e9st v\u00e9gzett.\nA k\u00f3rh\u00e1zakb\u00f3l elt\u0171nt v\u00e9d\u0151felszerel\u00e9sek kapcs\u00e1n az alezredes k\u00f6z\u00f6lte: a k\u00f3rh\u00e1z f\u0151parancsnok \u00e9s a k\u00f3rh\u00e1zparancsnokok \u00e1ttekintik a helyzetet \u00e9s int\u00e9zkednek a k\u00e9szletek v\u00e9delme \u00e9rdek\u00e9ben.\nA kij\u00e1r\u00e1si korl\u00e1toz\u00e1sokkal kapcsolatban Kiss R\u00f3bert elmondta: otthon\u00e1t mindenki csak az erre vonatkoz\u00f3 rendeletben felsorolt alapos indokkal hagyhatja el.\n\u00a0\nForr\u00e1s: MTI\n\u00a0\n\u00a0\n\n"}]