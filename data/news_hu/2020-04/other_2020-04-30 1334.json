[{"date": "2020-04-30 13:34", "url": "https://koronavirus.gov.hu/cikkek/nem-lehet-meg-fellelegezni", "h1": "Nem lehet m\u00e9g fell\u00e9legezni", "body": "\nA koronav\u00edrus-j\u00e1rv\u00e1ny m\u00e9g nem zajlott le, egyel\u0151re nem lehet fell\u00e9legezni - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia azt mondta, hogy a v\u00e9dekez\u00e9s m\u00e1sodik szakasz\u00e1ba l\u00e9pett Magyarorsz\u00e1g. Az eg\u00e9szs\u00e9g\u00fcgy felk\u00e9sz\u00fclt a fert\u0151z\u00f6ttek ell\u00e1t\u00e1s\u00e1ra, akik sz\u00e1ma n\u00f6vekedhet - tette hozz\u00e1, megjegyezve: tov\u00e1bbra is f\u0151leg az id\u0151seket f\u00e9ltik.\nAz \u00faj int\u00e9zked\u00e9sek szabadabb mozg\u00e1st tesznek lehet\u0151v\u00e9, ennek hat\u00e1s\u00e1t fokozottan figyelik majd, hogy amennyiben sz\u00fcks\u00e9ges, v\u00e1ltoztassanak a strat\u00e9gi\u00e1n - jelentette ki.\nAz orsz\u00e1gos tisztif\u0151orvos k\u00f6z\u00f6lte, hogy a fert\u0151z\u00f6ttek 62, az elhunytak 63 sz\u00e1zal\u00e9ka f\u0151v\u00e1rosi vagy Pest megyei. Megjegyezte: els\u0151dlegesen ezek az j\u00e1rv\u00e1ny\u00fcgyi adatok szolg\u00e1ltatt\u00e1k az alapj\u00e1t a most meghozott korm\u00e1nyzati d\u00f6nt\u00e9seknek. Azt k\u00e9rte, hogy a szab\u00e1lyokat a tov\u00e1bbiakban is mindenki tartsa be.\nA tisztif\u0151orvos t\u00e1j\u00e9koztat\u00e1sa szerint tov\u00e1bbra is zajlik az eg\u00e9szs\u00e9g\u00fcgyi dolgoz\u00f3k \u00e9s civil \u00f6nk\u00e9ntesek oktat\u00e1sa. \u00d6sszesen 23 ezren jelentkeztek k\u00e9pz\u00e9sre, t\u00f6bb mint 5000 orvos, 14 500 ezer \u00e1pol\u00f3 \u00e9s orvostanhallgat\u00f3, illetve 1900 civil \u00f6nk\u00e9ntes. K\u00f6z\u00fcl\u00fck 18 ezren m\u00e1r sikeres z\u00e1r\u00f3vizsg\u00e1t is tettek.\nM\u00fcller Cec\u00edlia arr\u00f3l is besz\u00e9lt, hogy any\u00e1k napja alkalm\u00e1b\u00f3l kis lelem\u00e9nyess\u00e9ggel lehet olyan vide\u00f3kat k\u00e9sz\u00edteni, amelyek \u00f6r\u00f6met szereznek. Megjegyezte: a vir\u00e1g\u00fczletek korl\u00e1toz\u00e1s n\u00e9lk\u00fcli nyitva tart\u00e1sa is seg\u00edti az aj\u00e1nd\u00e9kozni v\u00e1gy\u00f3kat. Emellett semmilyen adat nincs arra, hogy vir\u00e1ggal terjeszthet\u0151 a fert\u0151z\u00e9s, \u00e9s a t\u00e1rgyakon is csak r\u00f6vid ideig marad \u00e9letben a v\u00edrus, \u00edgy a megfelel\u0151 odafigyel\u00e9ssel nyugodtan k\u00f6sz\u00f6nthet\u0151k az \u00e9desany\u00e1k.\nK\u00e9rd\u00e9sre v\u00e1laszolva besz\u00e9lt arr\u00f3l: Magyarorsz\u00e1gon nem tudnak olyan emberr\u0151l, aki az otthon\u00e1ban hunyt el koronav\u00edrus-fert\u0151z\u00e9s miatt. Arr\u00f3l is besz\u00e9lt: a koronav\u00edrus-fert\u0151z\u00e9sben elhunytak temet\u00e9s\u00e9t nem szab\u00e1lyozza k\u00fcl\u00f6n a jog, nincs k\u00f6telez\u0151en el\u0151\u00edrt hamvaszt\u00e1s.\nSzint\u00e9n k\u00e9rd\u00e9sre besz\u00e9lt arr\u00f3l: a nagyobb l\u00e9tsz\u00e1m\u00fa, illetve koronav\u00edrus-fert\u0151z\u00e9sben \u00e9rintett id\u0151sotthonok, szoci\u00e1lis int\u00e9zm\u00e9nyek ellen\u0151rz\u00e9se ut\u00e1n megkezd\u0151d\u00f6tt a kisebb l\u00e9tsz\u00e1m\u00fa, 100-n\u00e1l kevesebb embert ell\u00e1t\u00f3 otthonok ellen\u0151rz\u00e9se, az els\u0151 r\u00e9szeredm\u00e9nyek j\u00f6v\u0151 h\u00e9t v\u00e9g\u00e9n v\u00e1rhat\u00f3k.\nAzt is k\u00f6z\u00f6lte: a fert\u0151z\u00f6ttek 13 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3, ez \u00e1tlagos ar\u00e1ny, azonos a vil\u00e1g m\u00e1s, a fert\u0151z\u00e9st alacsony szinten tart\u00f3 orsz\u00e1gainak ar\u00e1ny\u00e1val.\nK\u00e9rd\u00e9sre v\u00e1laszolva sz\u00f3lt arr\u00f3l is: a Tatab\u00e1nyai K\u00f3rh\u00e1zban a fert\u0151z\u00f6ttek sz\u00e1ma miatt felv\u00e9teli z\u00e1rlatot rendeletek el, a j\u00e1rv\u00e1ny\u00fcgyi vizsg\u00e1latot lefolytatt\u00e1k, ismert, hogy h\u00e1ny beteg \u00e9s fert\u0151z\u00f6tt eg\u00e9szs\u00e9g\u00fcgyi dolgoz\u00f3 van.\nHozz\u00e1tette: a k\u00f3rh\u00e1z dolgoz\u00f3it minden 7. napon tesztelik.\nForr\u00e1s: MTI\n\n"}]