[{"date": "2020-04-21 16:00", "url": "https://koronavirus.gov.hu/cikkek/brfk-idos-embereket-becsapo-es-magukat-hivatalnoknak-alcazo-csalok-tevekenykednek", "h1": "BRFK: id\u0151s embereket becsap\u00f3 \u00e9s magukat hivatalnoknak \u00e1lc\u00e1z\u00f3 csal\u00f3k is tev\u00e9kenykednek a vesz\u00e9lyhelyzetben", "body": "\n\u00d6nmagukat hivatalnokoknak, \u00f6nkorm\u00e1nyzati dolgoz\u00f3knak kiad\u00f3 elk\u00f6vet\u0151k t\u00e9vesztenek meg embereket a koronav\u00edrus-j\u00e1rv\u00e1ny miatti vesz\u00e9lyhelyzet idej\u00e9n: takar\u00edt\u00e1st aj\u00e1nlanak vagy azt \u00e1ll\u00edtj\u00e1k, hogy felm\u00e9rik az egy\u00e9ni v\u00e9d\u0151eszk\u00f6z\u00f6ket, \u00edgy pr\u00f3b\u00e1lnak bejutni lak\u00e1sokba - k\u00f6z\u00f6lte a Budapesti Rend\u0151r-f\u0151kapit\u00e1nys\u00e1g (BRFK) bet\u00f6r\u00e9si aloszt\u00e1ly\u00e1nak vezet\u0151je kedden online sajt\u00f3t\u00e1j\u00e9koztat\u00f3n.\n\nNagy-Kov\u00e1cs D\u00e1vid arra h\u00edvta fel a figyelmet, hogy az \u00f6nkorm\u00e1nyzatok nem a le\u00edrt m\u00f3don l\u00e1tj\u00e1k el a feladataikat. Kiemelte, hogy v\u00e1ltozatlanul tev\u00e9kenykednek id\u0151s embereket becsap\u00f3 csal\u00f3k is, az ilyen b\u0171ncselekm\u00e9nyek felder\u00edt\u00e9s\u00e9re k\u00fcl\u00f6n nyomoz\u00e1si csoport m\u0171k\u00f6dik 2018 novembere \u00f3ta. P\u00e9ldak\u00e9nt eml\u00edtette, hogy csal\u00f3k m\u00e1rciusban egy olyan n\u0151t kerestek meg telefonon, akit\u0151l m\u00e1r kor\u00e1bban is pr\u00f3b\u00e1ltak p\u00e9nzt szerezni. Az id\u0151s asszony \u00fagy tett, mintha \"bed\u0151lt\" volna a h\u00edv\u00e1snak, de amint megszak\u00edtott\u00e1k a vonalat, a rend\u0151r\u00f6ket t\u00e1rcs\u00e1zta, akik azut\u00e1n tetten \u00e9rt\u00e9k az elk\u00f6vet\u0151ket a II. ker\u00fcletben. A csoportot vizsg\u00e1lva \u00fajabb k\u00e9t embert fogtak el. A csal\u00f3k m\u00e1rcius k\u00f6zep\u00e9n ugyanazzal a t\u00f6rt\u00e9nettel pr\u00f3b\u00e1ltak p\u00e9nzt szerezni: azt mondt\u00e1k valakinek, hogy egy hozz\u00e1tartoz\u00f3ja balesetet szenvedett, ez\u00e9rt adnia kell egy nagyobb \u00f6sszeget.\n\nMTI 2020. \u00e1prilis 21.\n\n"}]