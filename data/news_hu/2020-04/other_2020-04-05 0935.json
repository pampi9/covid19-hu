[{"date": "2020-04-05 09:35", "url": "https://koronavirus.gov.hu/cikkek/az-emberi-eletek-mentese-mellett-munkahelyek-megorzese-es-ujak-teremtese-legfontosabb", "h1": "Az emberi \u00e9letek ment\u00e9se mellett a munkahelyek meg\u0151rz\u00e9se \u00e9s \u00fajak teremt\u00e9se a legfontosabb", "body": "\nA korm\u00e1ny int\u00e9zked\u00e9sei elegend\u0151ek lesznek ahhoz, hogy fedezz\u00e9k a koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges k\u00f6lts\u00e9geket \u00e9s a lehet\u0151 leghamarabb \u00fajra lehessen ind\u00edtani a gazdas\u00e1got - nyilatkozta a Minisztereln\u00f6ks\u00e9get vezet\u0151 miniszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nGuly\u00e1s Gergely hangs\u00falyozta, a j\u00e1rv\u00e1ny\u00fcgyi v\u00e9dekez\u00e9s a k\u00f6lts\u00e9gvet\u00e9sb\u0151l komoly forr\u00e1sokat, az orsz\u00e1gt\u00f3l pedig komoly \u00f6sszefog\u00e1st k\u00edv\u00e1n. A kabinet annak jegy\u00e9ben \u00e1ll\u00edtotta \u00f6ssze a j\u00e1rv\u00e1ny elleni v\u00e9dekez\u00e9si alapot, hogy az \u00e1llamnak el\u0151sz\u00f6r saj\u00e1t szervein kell kezdenie a takar\u00e9koskod\u00e1st - mondta, majd kifejtette, a legt\u00f6bb p\u00e9nzt, \u00f6sszesen 922 milli\u00e1rd forintot ez\u00e9rt a t\u00e1rc\u00e1kt\u00f3l vonj\u00e1k el, de emellett a p\u00e1rtoknak \u00e9s az \u00f6nkorm\u00e1nyzatoknak is hozz\u00e1 kell j\u00e1rulniuk a v\u00e9dekez\u00e9shez.\nKiemelte, a v\u00e9dekez\u00e9sb\u0151l, illetve a gazdas\u00e1g \u00fajraind\u00edt\u00e1s\u00e1nak k\u00f6lts\u00e9geib\u0151l azoknak a szektoroknak is r\u00e9szt kell v\u00e1llalniuk, amelyek j\u00f3 id\u0151ben a gazdas\u00e1g n\u00f6veked\u00e9s\u00e9hez j\u00e1rulnak hozz\u00e1 \u00e9s jelent\u0151s haszonra tesznek szert. A korm\u00e1ny ez\u00e9rt tartja fontosnak, hogy a multinacion\u00e1lis kereskedelmi l\u00e1ncok \u00e9s a bankok is hozz\u00e1j\u00e1ruljanak a k\u00f6z\u00f6s felel\u0151ss\u00e9gv\u00e1llal\u00e1shoz - mutatott r\u00e1 Guly\u00e1s Gergely.\nA miniszter k\u00f6z\u00f6lte, a j\u00e1rv\u00e1ny elleni v\u00e9dekez\u00e9si alapban jelenleg 663 milli\u00e1rd forint \u00e1ll rendelkez\u00e9sre, de ez egy fel\u00fclr\u0151l nyitott \u00f6sszeg, mivel az eg\u00e9szs\u00e9g\u00fcgyi v\u00e9dekez\u00e9snek nem lehetnek p\u00e9nz\u00fcgyi korl\u00e1tai. Emellett a gazdas\u00e1gv\u00e9delmi alapban, amely a gazdas\u00e1g \u00fajraind\u00edt\u00e1s\u00e1t szolg\u00e1lja 1345 milli\u00e1rd forint van most - tette hozz\u00e1.\nGuly\u00e1s Gergely k\u00fcl\u00f6n\u00f6sen fontosnak nevezte, hogy enyh\u00edtsenek azokon a bajokon, amelyekkel az emberek most szembes\u00fclnek, els\u0151sorban akkor, amikor elvesz\u00edtik a munk\u00e1jukat. A munkahelyek meg\u0151rz\u00e9se \u00e9s \u00faj munkahelyek teremt\u00e9se ez\u00e9rt a legfontosabb - jelentette ki.\nHangs\u00falyozta, a hivatalos statisztik\u00e1k szerint 30 ezerrel n\u0151tt az \u00e1ll\u00e1skeres\u0151k sz\u00e1ma, a helyzet azonban sajnos enn\u00e9l rosszabb, amit az is mutat, hogy a kor\u00e1bbi t\u00f6bb mint 70 ezer \u00fcres \u00e1ll\u00e1shelyb\u0151l ma m\u00e1r kevesebb mint 50 ezer van szabadon, \u00e1prilis eleje \u00f3ta pedig naponta t\u00f6bb mint n\u00e9gyezren vesz\u00edtik el az \u00e1ll\u00e1sukat.\nA korm\u00e1ny azt rem\u00e9li, ha meg\u00e1ll\u00edtani nem is, de jelent\u0151sen m\u00e9rs\u00e9kelni tudja ezt a folyamatot, a j\u00e1rv\u00e1ny ut\u00e1n pedig nagy sz\u00e1mban \u00fajra tudja teremteni a munkahelyeket - mondta Guly\u00e1s Gergely.\nMeger\u0151s\u00edtette, a jelenlegi nagy nemzeti v\u00e1ls\u00e1ghelyzetben azt v\u00e1rj\u00e1k, hogy valamilyen nemzeti egys\u00e9g, politikai \u00f6sszefog\u00e1s \u00f6ssze tudjon j\u00f6nni. A t\u00e1rcavezet\u0151 ez\u00e9rt ism\u00e9telten arra k\u00e9rte az ellenz\u00e9ket, hogy ne most pr\u00f3b\u00e1lj\u00e1k megv\u00edvni a p\u00e1rtpolitikai vit\u00e1kat.\n\"Tegy\u00fck f\u00e9lre a politikai ellent\u00e9teket \u00e9s mindenki tegyen meg mindent annak \u00e9rdek\u00e9ben, hogy a j\u00e1rv\u00e1ny terjed\u00e9s\u00e9t a lehet\u0151 legnagyobb m\u00e9rt\u00e9kben tudjuk megakad\u00e1lyozni\" - fogalmazott.\nGuly\u00e1s Gergely elmondta, a korm\u00e1ny az\u00e9rt csatlakozott azokhoz az orsz\u00e1gokhoz, amelyek ny\u00edlt lev\u00e9lben k\u00e9rt\u00e9k az Eur\u00f3pai Bizotts\u00e1g vizsg\u00e1lat\u00e1t a tag\u00e1llamok vesz\u00e9lyhelyzetben hozott int\u00e9zked\u00e9seir\u0151l, hogy kider\u00fclj\u00f6n: a Magyarorsz\u00e1g elleni v\u00e1daknak semmilyen alapja nincs.\nA miniszter al\u00e1h\u00fazta, Magyarorsz\u00e1g az \u00e9ltanul\u00f3k k\u00f6z\u00f6tt van azokban a k\u00e9rd\u00e9sekben, amelyeket a lev\u00e9l\u00edr\u00f3k megfogalmaztak. P\u00e9ldak\u00e9nt eml\u00edtette, hogy az eur\u00f3pai parlament z\u00e1rt be \u00e9s nem a magyar parlament, amely t\u00f6rv\u00e9nyeket t\u00e1rgyal, \u00e9s ahol sz\u00e1mon k\u00e9rhet\u0151 a korm\u00e1ny.\nKiemelte, a magyar kabinet az\u00e9rt t\u00e1mogat egy nemzetk\u00f6zi \u00f6sszehasonl\u00edt\u00f3 vizsg\u00e1latot, mert abb\u00f3l kider\u00fcl majd, hogy a magyar alkotm\u00e1nyos int\u00e9zm\u00e9nyek m\u0171k\u00f6dnek. \"Az Orsz\u00e1ggy\u0171l\u00e9s m\u0171k\u00f6d\u00e9se az alkotm\u00e1ny szerint nem korl\u00e1tozhat\u00f3 ebben az id\u0151szakban sem, az Alkotm\u00e1nyb\u00edr\u00f3s\u00e1g m\u0171k\u00f6d\u00e9se szint\u00e9n folyamatos kell, hogy legyen, rendes orsz\u00e1ggy\u0171l\u00e9si v\u00e1laszt\u00e1sokat \u00e9s \u00f6nkorm\u00e1nyzati v\u00e1laszt\u00e1sokat nem lehet elhalasztani\" - sorolta Guly\u00e1s Gergely, aki kit\u00e9rt arra is, eleg\u00fck van a kett\u0151s m\u00e9rc\u00e9b\u0151l.\n\u00a0\nForr\u00e1s: MTI\n\u00a0\n\n"}]