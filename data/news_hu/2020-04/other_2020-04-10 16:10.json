[{"date": "2020-04-10 16:10", "url": "https://koronavirus.gov.hu/cikkek/nagy-istvan-az-agrariumnak-segitseget-jelento-intezkedescsomag-jelent-meg", "h1": "Nagy Istv\u00e1n: az agr\u00e1riumnak seg\u00edts\u00e9get jelent\u0151 int\u00e9zked\u00e9scsomag jelent meg   ", "body": "\nA gazdas\u00e1gv\u00e9delmi akci\u00f3terv r\u00e9szek\u00e9nt megjelent az els\u0151, az agr\u00e1rium sz\u00e1m\u00e1ra c\u00e9lzott seg\u00edts\u00e9get jelent\u0151 int\u00e9zked\u00e9scsomag a Magyar K\u00f6zl\u00f6nyben - jelentette be Nagy Istv\u00e1n agr\u00e1rminiszter p\u00e9nteken a k\u00f6zm\u00e9di\u00e1nak nyilatkozva.\n\nKiemelte: a jelenlegi kr\u00edzishelyzetben \u00e9rt\u00e9kelik azt az \u00e1ldozatos munk\u00e1t, amelyet az \u00e1gazat szerepl\u0151i a folyamatos \u00e9lelmiszer-ell\u00e1t\u00e1s \u00e9rdek\u00e9ben ebben a neh\u00e9z id\u0151szakban is v\u00e9geznek. A legkisebb mez\u0151gazdas\u00e1gi termel\u0151k sz\u00e1m\u00e1ra is seg\u00edts\u00e9get jelenthet az Agr\u00e1r Sz\u00e9chenyi Foly\u00f3sz\u00e1mla Hitel ingyeness\u00e9 t\u00e9tele \u00e9s a keret megdupl\u00e1z\u00e1sa - h\u00edvta fel a figyelmet.\n\n\n\nA turizmus \u00e9s a vend\u00e9gl\u00e1t\u00e1s k\u00e9nyszer\u0171 sz\u00fcneteltet\u00e9se miatt legink\u00e1bb bajban l\u00e9v\u0151 \u00e1gazatokban a d\u00edszkert\u00e9szekn\u00e9l, a bor- \u00e9s sz\u0151l\u0151termel\u0151kn\u00e9l, a p\u00e1linka-el\u0151\u00e1ll\u00edt\u00f3kn\u00e1l, a kis\u00fczemi s\u00f6rf\u0151zd\u00e9kn\u00e9l \u00e9s a vadgazd\u00e1lkod\u00e1si szolg\u00e1ltat\u00f3kn\u00e1l cs\u00f6kkennek a munk\u00e1ltat\u00f3i j\u00e1rul\u00e9kterhek. A tov\u00e1bbi r\u00e9szletekr\u0151l kedden 11 \u00f3rakor adnak t\u00e1j\u00e9koztat\u00e1st Kov\u00e1cs Zolt\u00e1n \u00e1llamtitk\u00e1rral az operat\u00edv t\u00f6rzs sajt\u00f3t\u00e1j\u00e9koztat\u00f3ja el\u0151tt - k\u00f6z\u00f6lte a miniszter.\n\nMTI 2020. \u00e1prilis 10.\n\n"}]