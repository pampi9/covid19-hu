[{"date": "2020-04-03 16:19", "url": "https://koronavirus.gov.hu/cikkek/sorra-erkeznek-korhazakba-vedoeszkozok", "h1": "Sorra \u00e9rkeznek a k\u00f3rh\u00e1zakba a v\u00e9d\u0151eszk\u00f6z\u00f6k", "body": "\nA vil\u00e1gj\u00e1rv\u00e1ny komoly terhel\u00e9st jelent minden egyes orsz\u00e1g eg\u00e9szs\u00e9g\u00fcgyi rendszer\u00e9re. A t\u00f6meges megbeteged\u00e9s miatt a nyugati-eur\u00f3pai k\u00f3rh\u00e1zak is t\u00falterheltek, egyetlen orsz\u00e1g sincs felk\u00e9sz\u00fclve arra a\u00a0terhel\u00e9sre, ami most \u00e9ri vil\u00e1gszerte \u00e9s Eur\u00f3p\u00e1ban a k\u00f3rh\u00e1zakat. A v\u00e9d\u0151eszk\u00f6z\u00f6k \u00e9s orvosi eszk\u00f6z\u00f6k beszerz\u00e9se igen neh\u00e9zkes, hiszen \u00f3ri\u00e1si a vil\u00e1gpiaci kereslet ir\u00e1ntuk.\n\nA t\u00f6meges megbeteged\u00e9sekre felk\u00e9sz\u00fclve Magyarorsz\u00e1gon is folyamatos az eg\u00e9szs\u00e9g\u00fcgyi v\u00e9d\u0151eszk\u00f6z\u00f6k hazai \u00e9s k\u00fclf\u00f6ldi beszerz\u00e9se, erre sz\u00e1zmill\u00e1rdos nagys\u00e1grendben k\u00f6lt a korm\u00e1ny \u00e9s azt is egy\u00e9rtelm\u0171v\u00e9 tette, hogy minden sz\u00fcks\u00e9ges\u00a0 forr\u00e1st biztos\u00edt a v\u00e9dekez\u00e9shez. A lehets\u00e9ges hazai beszerz\u00e9seken \u00e9s gy\u00e1rt\u00e1son t\u00fal, minden diplom\u00e1ciai kapcsolatot is bevet\u00fcnk az\u00e9rt, hogy k\u00fclf\u00f6ldr\u0151l is be tudjunk szerezni eg\u00e9szs\u00e9g\u00fcgyi eszk\u00f6z\u00f6ket. K\u00edn\u00e1b\u00f3l \u00e9s m\u00e1s orsz\u00e1gokb\u00f3l is m\u00e1r t\u00f6bb sz\u00e1ll\u00edtm\u00e1ny \u00e9rkezett \u00e9s m\u00e9g fog is \u00e9rkezni.\n\nAz eszk\u00f6z\u00f6k eloszt\u00e1sa az Operat\u00edv T\u00f6rzs utas\u00edt\u00e1sai alapj\u00e1n t\u00f6rt\u00e9nik, szigor\u00fa katonai rendben. Mindenek el\u0151tt a frontvonalban k\u00fczd\u0151 eg\u00e9szs\u00e9g\u00fcgyi dolgoz\u00f3knak kell\u00a0 biztos\u00edtani a v\u00e9d\u0151felszerel\u00e9st. Azon bel\u00fcl is k\u00fcl\u00f6n\u00f6sen fontos az intenz\u00edv \u00e9s fert\u0151z\u0151 oszt\u00e1lyokon dolgoz\u00f3 \u00e1pol\u00f3k \u00e9s orvosok v\u00e9delme, akik speci\u00e1lis v\u00e9d\u0151eszk\u00f6z\u00f6ket kapnak. \u0150k ugyanis k\u00fcl\u00f6n\u00f6sen kitettek a fert\u0151z\u00e9s-vesz\u00e9ly\u00e9nek, hiszen k\u00f6zvetlen\u00fcl a fert\u0151z\u00f6tt betegek kezel\u00e9s\u00e9t v\u00e9gzik.\n\nA k\u00f3rh\u00e1zakba sz\u00e1ll\u00edtott k\u00e9szletek ellen\u0151rz\u00e9s\u00e9t a k\u00f3rh\u00e1zparancsnokok fel\u00fcgyelik, hiszen a betegell\u00e1t\u00e1s biztons\u00e1ga \u00e9s az eg\u00e9szs\u00e9g\u00fcgyi dolgoz\u00f3k v\u00e9delme \u00e9rdek\u00e9ben\u00a0 fontos, hogy a v\u00e9d\u0151eszk\u00f6z\u00f6k val\u00f3ban oda ker\u00fcljenek, ahol arra sz\u00fcks\u00e9g van.\nEzen a h\u00e9ten t\u00f6bb mint nyolcvan k\u00f3rh\u00e1zba \u00e9s a mai napon is t\u00f6bb mint 50 k\u00f3rh\u00e1zba sz\u00e1ll\u00edtottunk v\u00e9d\u0151eszk\u00f6z\u00f6ket.\u00a0 T\u00f6bbek k\u00f6z\u00f6tt a Heim P\u00e1l Orsz\u00e1gos Gyermekgy\u00f3gy\u00e1szati Int\u00e9zetbe, a Orsz\u00e1gos Kor\u00e1nyi Pulmonol\u00f3giai Int\u00e9zetbe, t\u00f6bb budapesti k\u00f3rh\u00e1zba, tov\u00e1bb\u00e1 a szegedi, a debreceni, kistarcsai, \u00e9s sz\u00e1mos m\u00e1sik vid\u00e9ki k\u00f3rh\u00e1zba.\n\n\n"}]