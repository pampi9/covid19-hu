[{"date": "2020-04-16 17:43", "url": "https://koronavirus.gov.hu/cikkek/itm-gazdasagvedelmi-akcioterv-mar-elerheto-munkahelyvedelmi-bertamogatas", "h1": "ITM-Gazdas\u00e1gv\u00e9delmi Akci\u00f3terv: m\u00e1r el\u00e9rhet\u0151 a munkahelyv\u00e9delmi b\u00e9rt\u00e1mogat\u00e1s", "body": "\nA Gazdas\u00e1gv\u00e9delmi Akci\u00f3terv kiemelt c\u00e9lja a munkahelyek v\u00e9delme, helyre\u00e1ll\u00edt\u00e1sa \u00e9s \u00fajak teremt\u00e9se, a v\u00e1llalkoz\u00e1sok m\u00e1t\u00f3l p\u00e1ly\u00e1zhatnak a munkahelyv\u00e9delmi b\u00e9rt\u00e1mogat\u00e1sra. A program a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt munkaad\u00f3kn\u00e1l seg\u00edti ak\u00e1r t\u00f6bb sz\u00e1zezer munkahely meg\u0151rz\u00e9s\u00e9t.\n\nA munkahelyv\u00e9delmi b\u00e9rt\u00e1mogat\u00e1si programban az \u00e1llam a r\u00f6vid\u00edtett munkaid\u0151ben t\u00f6rt\u00e9n\u0151 foglalkoztat\u00e1s idej\u00e9re \u00e1tv\u00e1llalja a munkav\u00e1llal\u00f3k kies\u0151 j\u00f6vedelm\u00e9nek egy r\u00e9sz\u00e9t. A t\u00e1mogat\u00e1si id\u0151szak h\u00e1rom h\u00f3nap lehet, a munk\u00e1ltat\u00f3nak v\u00e1llalnia kell, hogy a k\u00e9relem bead\u00e1s\u00e1t\u00f3l sz\u00e1m\u00edtva meg\u0151rzi, a foly\u00f3s\u00edt\u00e1st k\u00f6vet\u0151en pedig legal\u00e1bb egy h\u00f3napig fenntartja dolgoz\u00f3i l\u00e9tsz\u00e1m\u00e1t. A programban azok a Munka t\u00f6rv\u00e9nyk\u00f6nyve szerint foglalkoztatott munkav\u00e1llal\u00f3k vehetnek r\u00e9szt, akik a vesz\u00e9lyhelyzet kihirdet\u00e9se \u00e9s a k\u00e9relem beny\u00fajt\u00e1sa k\u00f6z\u00f6tti id\u0151szak alatt megszak\u00edt\u00e1s n\u00e9lk\u00fcl foglalkoztat\u00e1sban \u00e1lltak a munk\u00e1ltat\u00f3n\u00e1l, ak\u00e1r \u201ehome office\u201d keret\u00e9ben is.\nA munkaid\u0151 cs\u00f6kkent\u00e9s\u00e9nek m\u00e9rt\u00e9ke legal\u00e1bb 30 sz\u00e1zal\u00e9k, de legfeljebb 50 sz\u00e1zal\u00e9k lehet, ugyanakkor a munkaid\u0151 \u00e1tlagosan napi n\u00e9gy \u00f3r\u00e1n\u00e1l nem cs\u00f6kkenhet kevesebbre. A t\u00e1mogat\u00e1sn\u00e1l a munkav\u00e1llal\u00f3 havi nett\u00f3 t\u00e1voll\u00e9ti d\u00edj\u00e1t kell figyelembe venni, az \u00e1llami t\u00e1mogat\u00e1s pedig a kies\u0151 munkaid\u0151re a munkaid\u0151-cs\u00f6kkent\u00e9s ar\u00e1ny\u00e1ban sz\u00e1molt b\u00e9r 70 sz\u00e1zal\u00e9ka lehet.\nA gyakorlatban ez azt jelenti, hogy ha egy munkav\u00e1llal\u00f3 nett\u00f3 alapb\u00e9re 200 ezer forint volt eddig, \u00e9s a vesz\u00e9lyhelyzet miatt a munkaideje 50 sz\u00e1zal\u00e9kkal cs\u00f6kkent, akkor a kies\u0151 munkab\u00e9r 70 sz\u00e1zal\u00e9k\u00e1t, azaz 70 ezer forintot garant\u00e1l r\u00e9sz\u00e9re az \u00e1llam. A cs\u00f6kkentett munkaid\u0151 marad\u00e9k 30 sz\u00e1zal\u00e9k\u00e1ban a munk\u00e1ltat\u00f3 fejleszt\u00e9sben r\u00e9szes\u00edtheti a munkav\u00e1llal\u00f3t, vagy egy\u00e9b, a c\u00e9g tev\u00e9kenys\u00e9g\u00e9hez kapcsol\u00f3d\u00f3 fejleszt\u00e9sben val\u00f3 k\u00f6zrem\u0171k\u00f6d\u00e9st v\u00e1rhat el t\u0151le, amelynek fej\u00e9ben munkab\u00e9rt fizet.\nKies\u0151 munkab\u00e9rk\u00e9nt a havi nett\u00f3 t\u00e1voll\u00e9ti d\u00edj \u00f6sszeg\u00e9b\u0151l maximum a minim\u00e1lb\u00e9r k\u00e9tszeres\u00e9nek nett\u00f3 \u00f6sszeg\u00e9t, azaz legfeljebb 214 130 forintot lehet figyelembe venni. Ez azt jelenti, hogy az \u00e1llami t\u00e1mogat\u00e1s \u00f6sszege fejenk\u00e9nt havonta legfeljebb nett\u00f3 74 946 forint lehet, az \u00f6sszeg a munkav\u00e1llal\u00f3 szempontj\u00e1b\u00f3l ad\u00f3mentes, a munk\u00e1ltat\u00f3t pedig csak az \u00e1ltala a munkav\u00e9gz\u00e9sre \u00e9s az egy\u00e9ni fejleszt\u00e9si id\u0151re es\u0151 kifizetett b\u00e9r \u00e9s j\u00e1rul\u00e9kai terhelik. A t\u00e1mogat\u00e1st a munkav\u00e1llal\u00f3 a munk\u00e1ltat\u00f3val k\u00f6z\u00f6sen C\u00e9gkapun kereszt\u00fcl k\u00e9relmezheti 2020. \u00e1prilis 16-\u00e1t\u00f3l a munkav\u00e1llal\u00f3 foglalkoztat\u00e1si helye szerint illet\u00e9kes korm\u00e1nyhivataln\u00e1l. A sz\u00fcks\u00e9ges k\u00e9relmek az nfsz.munka.hu oldalr\u00f3l t\u00f6lthet\u0151k le.\nTegnap \u00f3ta hozz\u00e1f\u00e9rhet\u0151 a kutat\u00e1si, fejleszt\u00e9si \u00e9s innov\u00e1ci\u00f3s szektor magasan k\u00e9pzett munkav\u00e1llal\u00f3inak megtart\u00e1sa \u00e9rdek\u00e9ben h\u00e1rom h\u00f3nap id\u0151tartamra ig\u00e9nyelhet\u0151 40 sz\u00e1zal\u00e9kos b\u00e9rt\u00e1mogat\u00e1s is. A t\u00f6bb t\u00edzezer szakember munk\u00e1ban tart\u00e1sa elengedhetetlen a gazdas\u00e1g \u00fajraind\u00edt\u00e1s\u00e1hoz, a t\u00e1mogat\u00e1st ez\u00e9rt t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok ut\u00e1n kaphatj\u00e1k a c\u00e9gek. A foglalkoztat\u00e1si helyzet jav\u00edt\u00e1s\u00e1t szolg\u00e1lja tov\u00e1bb\u00e1 a munkaid\u0151keret rugalmass\u00e1 t\u00e9tele, a t\u00e1mogatott hitel-, garancia- \u00e9s t\u0151keterm\u00e9kek, a hat\u00e9konys\u00e1g n\u00f6vel\u00e9s\u00e9t is \u00f6szt\u00f6nz\u0151 fejleszt\u00e9si forr\u00e1sok.\n\n\nITM Kommunik\u00e1ci\u00f3\nhttps://www.kormany.hu/hu/innovacios-es-technologiai-miniszterium/foglalkoztataspolitikaert-felelos-allamtitkarsag/hirek/gazdasagvedelmi-akcioterv-mar-elerheto-a-munkahelyvedelmi-bertamogatas\n\n"}]