[{"date": "2020-04-14 18:30", "url": "https://koronavirus.gov.hu/cikkek/bankok-es-kereskedelmi-nagyvallalatok-91-milliard-forinttal-segitik-jarvany-elleni-vedekezest", "h1": "A bankok \u00e9s a kereskedelmi nagyv\u00e1llalatok 91 milli\u00e1rd forinttal seg\u00edtik a j\u00e1rv\u00e1ny elleni v\u00e9dekez\u00e9st", "body": "\nA mai Magyar K\u00f6zl\u00f6nyben megjelent a k\u00e9t k\u00fcl\u00f6nad\u00f3r\u00f3l sz\u00f3l\u00f3 rendelet. Mindk\u00e9t jogszab\u00e1ly m\u00e1jus 1-\u00e9n l\u00e9p hat\u00e1lyba.\n\nA k\u00fcl\u00f6nad\u00f3kkal a bankok, illetve a nagybev\u00e9tel\u0171 kereskedelmi l\u00e1ncok j\u00e1rulnak hozz\u00e1 az \u00e1llamkassza bev\u00e9tel\u00e9hez, \u00e9s ez\u00e1ltal a j\u00e1rv\u00e1ny elleni v\u00e9dekez\u00e9shez, amely az eg\u00e9sz orsz\u00e1g k\u00f6z\u00f6s \u00fcgye. A j\u00e1rv\u00e1ny Elleni V\u00e9dekez\u00e9si Alapba befoly\u00f3 k\u00f6zterhet a p\u00e9nzint\u00e9zeteknek, \u00e9s a f\u00e9lmilli\u00e1rdn\u00e1l nagyobb bev\u00e9tel\u0171 kiskereskedelmi c\u00e9geknek kell megfizetni\u00fck.\nA koronav\u00edrussal szembeni v\u00e9dekez\u00e9s akkor lehet eredm\u00e9nyes, ha a terhek visel\u00e9s\u00e9t megosztja az orsz\u00e1g. A korm\u00e1ny ebben a k\u00fczdelemben sz\u00e1m\u00edt a jelent\u0151s piaci er\u0151f\u00f6l\u00e9nyre szert tev\u0151, nagy kereskedelmi l\u00e1ncokra; arra, hogy az \u00e9rintettek nagyobb szerepet v\u00e1llalnak a k\u00f6ztehervisel\u00e9sben, \u00e9s hozz\u00e1j\u00e1rulnak a v\u00e9dekez\u00e9si kiad\u00e1sokhoz.\nA k\u00fcl\u00f6nad\u00f3 a kiskereskedelmi tev\u00e9kenys\u00e9get v\u00e9gz\u0151 c\u00e9geket \u00e9rinti, f\u00fcggetlen az \u00e9rt\u00e9kes\u00edt\u00e9s m\u00f3dj\u00e1t\u00f3l, \u00edgy a netes keresked\u0151kre is vonatkozik, de csak a nagyv\u00e1llalatokra.\nA vesz\u00e9lyhelyzetben bevezetett magyar k\u00fcl\u00f6nad\u00f3 a bev\u00e9tel nagys\u00e1g\u00e1t\u00f3l f\u00fcgg\u0151 s\u00e1vos ad\u00f3. A szab\u00e1lyoz\u00e1s figyelembe veszi az Eur\u00f3pai Uni\u00f3 B\u00edr\u00f3s\u00e1ga m\u00e1rcius 3-ai \u00edt\u00e9let\u00e9t, amelyben a luxemburgi test\u00fclet Magyarorsz\u00e1g jav\u00e1ra d\u00f6nt\u00f6tt, \u00e9s egy\u00e9rtelm\u0171en r\u00f6gz\u00edtette, hogy nem min\u0151s\u00fcl a k\u00fclf\u00f6ldi tulajdonban \u00e1ll\u00f3 v\u00e1llalkoz\u00e1sokkal szembeni h\u00e1tr\u00e1nyos megk\u00fcl\u00f6nb\u00f6ztet\u00e9snek, valamint nem s\u00e9rti a leteleped\u00e9s szabads\u00e1g\u00e1t az, ha a k\u00fcl\u00f6nad\u00f3k progressz\u00edv m\u00f3don terhelik a v\u00e1llalkoz\u00e1s teherb\u00edr\u00f3 k\u00e9pess\u00e9g\u00e9t j\u00f3l jelz\u0151 \u00e1rbev\u00e9telt.\nA k\u00fcl\u00f6nad\u00f3 m\u00e9rt\u00e9ke, amelyet az \u00e9ves nett\u00f3 \u00e1rbev\u00e9tel alapj\u00e1n kell kisz\u00e1m\u00edtani, f\u00e9lmilli\u00e1rd \u00e9s harmincmilli\u00e1rd forint k\u00f6z\u00f6tt 0,1 sz\u00e1zal\u00e9k, harminc- \u00e9s sz\u00e1zmilli\u00e1rd forint k\u00f6z\u00f6tt 0,4 sz\u00e1zal\u00e9k, \u00e9s sz\u00e1zmilli\u00e1rd forint felett 2,5 sz\u00e1zal\u00e9k. Ez a gyakorlatban azt is jelenti, hogy a KKV-knak a mellett, hogy nem kell ad\u00f3t fizetni\u00fck, bevall\u00e1st sem kell kit\u00f6lteni\u00fck.\n\nAz \u00e9rintetteknek havonta ad\u00f3el\u0151leget kell fizetni\u00fck, el\u0151sz\u00f6r m\u00e1jus 31-\u00e9n. Eddig az id\u0151pontig az egy h\u00f3napra jut\u00f3, havi \u00f6sszeget egy erre a c\u00e9lra szolg\u00e1l\u00f3 nyomtatv\u00e1nyon jelezni is kell az ad\u00f3hivatalnak. \u00c1m tekintettel arra, hogy az ad\u00f3el\u0151leg \u00f6sszeg\u00e9t a kor\u00e1bbi \u00fczleti \u00e9v nett\u00f3 \u00e1rbev\u00e9tele alapj\u00e1n kell kisz\u00e1m\u00edtani, egy speci\u00e1lis, ad\u00f3el\u0151leg-m\u00e9rs\u00e9kl\u00e9si rendelkez\u00e9s seg\u00edti azokat a c\u00e9geket, amelyeknek az adott h\u00f3napban a kereskedelmi forgalmuk az el\u0151z\u0151 \u00e9v azonos id\u0151szak\u00e1hoz k\u00e9pest legal\u00e1bb 40 sz\u00e1zal\u00e9kkal esett vissza. E mellett term\u00e9szetesen el\u0151zetesen, m\u00e9g az el\u0151leg fizet\u00e9s\u00e9nek hat\u00e1rideje el\u0151tt, az \u00e1ltal\u00e1nos ad\u00f3m\u00e9rs\u00e9kl\u00e9si k\u00e9relem is beny\u00fajthat\u00f3, ha a koronav\u00edrus-j\u00e1rv\u00e1ny olyannyira cs\u00f6kkentette a bev\u00e9telt, hogy a k\u00fcl\u00f6nad\u00f3 nem \u00e9ri el az ad\u00f3\u00e9vben fizetend\u0151 ad\u00f3el\u0151leg \u00f6sszeg\u00e9t.\nA kiskereskedelmi \u00e1gazatot \u00e9vek \u00f3ta folyamatosan seg\u00edtik a korm\u00e1ny int\u00e9zked\u00e9sei, \u00edgy p\u00e9ld\u00e1ul jelent\u0151s megtakar\u00edt\u00e1st hozott az elm\u00falt id\u0151szak befektet\u00e9sbar\u00e1t ad\u00f3rendszere, illetve az EU legalacsonyabb t\u00e1rsas\u00e1gi ad\u00f3ja. Az \u00e1gazat t\u00e1mogat\u00e1sa a vesz\u00e9lyhelyzet idej\u00e9n is folytat\u00f3dik, hiszen az ad\u00f3sk\u00f6nny\u00edt\u0151 \u00e9s munkahelymegtart\u00f3 int\u00e9zked\u00e9sek tov\u00e1bbra is biztos\u00edtj\u00e1k a fogyaszt\u00e1s b\u0151v\u00fcl\u00e9s\u00e9t. A t\u00e1rca sz\u00e1m\u00edt\u00e1sai szerint - most, a vesz\u00e9lyhelyzet idej\u00e9n - a kiskereskedelmi \u00e1gazat a k\u00fcl\u00f6nad\u00f3 r\u00e9v\u00e9n 36 milli\u00e1rd forinttal j\u00e1rul hozz\u00e1 a J\u00e1rv\u00e1ny Elleni V\u00e9dekez\u00e9si Alap bev\u00e9teli oldal\u00e1hoz.\nA koronav\u00edrus elleni k\u00fczdelemb\u0151l a magyar bankok is kiveszik a r\u00e9sz\u00fcket. A kilenc h\u00f3napos hitelmorat\u00f3rium mellett 55 milli\u00e1rd forintnyi k\u00fcl\u00f6nad\u00f3t fizetnek be id\u00e9n.\nP\u00e9nzint\u00e9zeti szektor \u00e1ltal fizetend\u0151 ad\u00f3 m\u00e9rt\u00e9ke az ad\u00f3alap - vagyis a m\u00f3dos\u00edtott m\u00e9rlegf\u0151\u00f6sszeg - 50 milli\u00e1rd forint feletti r\u00e9sz\u00e9nek 0,19 sz\u00e1zal\u00e9ka. A bankok j\u00e1rv\u00e1ny\u00fcgyi k\u00fcl\u00f6nad\u00f3j\u00e1t\u00a0 egy erre c\u00e9lra kialak\u00edtott nyomtatv\u00e1nyon elektronikusan kell bevallani 2020. j\u00fanius 10-ig.\u00a0 A bankok ezt az \u00f6sszeget - a k\u00f6vetkez\u0151 \u00f6t \u00e9vben egyenl\u0151 m\u00e9rt\u00e9kben levonva a bankad\u00f3b\u00f3l \u2013 visszakapj\u00e1k.\u00a0 Az ad\u00f3t h\u00e1rom egyenl\u0151 r\u00e9szletben kell megfizetni, az els\u0151t 2020. j\u00fanius 10-ig, a m\u00e1sodikat 2020. szeptember 10-ig, a harmadik r\u00e9szletet pedig 2020. december 10-ig.\n\n(P\u00e9nz\u00fcgyminiszt\u00e9rium)\n\u00a0\n\n"}]