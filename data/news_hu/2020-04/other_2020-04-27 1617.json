[{"date": "2020-04-27 16:17", "url": "https://koronavirus.gov.hu/cikkek/operativ-torzs-het-repulogeppel-erkeznek-vedofelszerelesek-hetfon", "h1": "Operat\u00edv t\u00f6rzs: h\u00e9t rep\u00fcl\u0151g\u00e9ppel \u00e9rkeznek v\u00e9d\u0151felszerel\u00e9sek h\u00e9tf\u0151n", "body": "\nH\u00e9t tehersz\u00e1ll\u00edt\u00f3 rep\u00fcl\u0151g\u00e9ppel \u00e9rkeznek h\u00e9tf\u0151n a j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6k Magyarorsz\u00e1gra - k\u00f6z\u00f6lte a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes t\u00e1j\u00e9koztat\u00e1sa szerint 17 tonna v\u00e9d\u0151keszty\u0171, 16 tonna seb\u00e9sz sz\u00e1jmaszk \u00e9s t\u00f6bb tonna egy\u00e9b egy\u00e9ni v\u00e9d\u0151felszerel\u00e9s \u00e9rkezik az orsz\u00e1gba a nap sor\u00e1n.\n\nK\u00f6z\u00f6lte: a h\u00e9tv\u00e9g\u00e9n 3631 alkalommal int\u00e9zkedtek a rend\u0151r\u00f6k a kij\u00e1r\u00e1si korl\u00e1toz\u00e1s szab\u00e1lyainak megszeg\u00e9se miatt. Szombaton 1905, vas\u00e1rnap 1726 int\u00e9zked\u00e9sre volt sz\u00fcks\u00e9g, a k\u00e9t nap sor\u00e1n 1760 figyelmeztet\u00e9st, 1069 helysz\u00edni b\u00edrs\u00e1got r\u00f3ttak ki \u00e9s 802 szab\u00e1lys\u00e9rt\u00e9si feljelent\u00e9st tettek.\nA h\u00e9tv\u00e9g\u00e9n 1476 hat\u00f3s\u00e1gi h\u00e1zi karant\u00e9nt rendeltek el, az \u00e9rv\u00e9nyben lev\u0151 korl\u00e1toz\u00f3 int\u00e9zked\u00e9sek sz\u00e1ma 9829. A hat\u00f3s\u00e1gi h\u00e1zi karant\u00e9nban lev\u0151ket folyamatosan ellen\u0151rzik, ezen a h\u00e9tv\u00e9g\u00e9n 41 szab\u00e1lyszeg\u00e9s miatt kellett szankci\u00f3t alkalmazniuk a rend\u0151r\u00f6knek. A rend\u0151rs\u00e9g m\u00e1rcius 12-t\u0151l ellen\u0151rzi a hat\u00f3s\u00e1gi h\u00e1zi karant\u00e9nban lev\u0151ket, eddig \u00f6sszesen 1286 esetben kellett int\u00e9zkedni\u00fck a szab\u00e1lyokat be nem tart\u00f3kkal szemben - tette hozz\u00e1.\n\nA j\u00e1rv\u00e1nnyal \u00f6sszef\u00fcgg\u00e9sben 281 b\u00fcntet\u0151elj\u00e1r\u00e1s indult, ebb\u0151l 74 r\u00e9mh\u00edrterjeszt\u00e9s, 25 k\u00f6zvesz\u00e9llyel fenyeget\u00e9s, 86 csal\u00e1s \u00e9s 16 j\u00e1rv\u00e1ny\u00fcgyi szab\u00e1lyszeg\u00e9s miatt. Eddig 50 gyan\u00fas\u00edtottat hallgattak ki.\nNyugalom van Magyarorsz\u00e1g hat\u00e1r\u00e1tkel\u0151in\u00e9l - folytatta az alezredes, megjegyezve, hogy mind\u00f6ssze a teherforgalomban bel\u00e9p\u0151 oldalon lehet 1 \u00f3r\u00e1s v\u00e1rakoz\u00e1si id\u0151re sz\u00e1m\u00edtani Tomp\u00e1n\u00e1l, illetve R\u00f6szk\u00e9n\u00e9l.\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva Kiss R\u00f3bert elmondta: eredm\u00e9nyes volt, hogy ingyeness\u00e9 tett\u00e9k \u00e1prilis 6-t\u00f3l parkol\u00e1st. Felid\u00e9zte: a korm\u00e1nyrendelettel a c\u00e9l az volt, hogy a t\u00f6megk\u00f6zleked\u00e9sben cs\u00f6kkents\u00e9k a zs\u00fafolts\u00e1got. \u00c9rt\u00e9kel\u00e9s\u00fck szerint ez megt\u00f6rt\u00e9nt, mivel sokan a saj\u00e1t aut\u00f3jukat haszn\u00e1lj\u00e1k ink\u00e1bb a k\u00f6zleked\u00e9sre - mondta, hozz\u00e1t\u00e9ve, hogy a t\u00f6megk\u00f6zleked\u00e9sben a kevesebb utas a t\u00e1vols\u00e1gtart\u00e1s szab\u00e1ly\u00e1t is jobban be tudja tartani. Kijelenthetj\u00fck, hogy mivel a j\u00e1rv\u00e1ny megbeteged\u00e9si g\u00f6rb\u00e9je a kor\u00e1bbi becsl\u00e9sekhez k\u00e9pest laposabb, mint ahogy azt kor\u00e1bban v\u00e1rt\u00e1k, m\u00e1s int\u00e9zked\u00e9sekkel egy\u00fctt a d\u00edjmentes parkol\u00e1s is eredm\u00e9nyt hozott - mondta.\nArra a k\u00e9rd\u00e9sre, hogy a Balaton k\u00f6rny\u00e9k\u00e9n is sokan voltak-e, akik megszegt\u00e9k a kij\u00e1r\u00e1si korl\u00e1toz\u00e1sokkal kapcsolatos szab\u00e1lyokat, az alezredes azt mondta: Somogy, Veszpr\u00e9m \u00e9s Zala megy\u00e9ben \u00f6sszesen 435 rend\u0151ri int\u00e9zked\u00e9sre volt sz\u00fcks\u00e9g, ami soknak mondhat\u00f3. Ebb\u0151l Somogyban 228, Zal\u00e1ban 97, Veszpr\u00e9mben 110 int\u00e9zked\u00e9st hajtottak v\u00e9gre. Somogy megy\u00e9ben 83 figyelmeztet\u00e9sre, 79 helysz\u00edni b\u00edrs\u00e1gra volt sz\u00fcks\u00e9g \u00e9s 66 feljelent\u00e9st tettek szab\u00e1lyszeg\u0151kkel szemben.\n\u00a0\n\u00a0\nMTI 2020. \u00e1prilis 27.\n\n"}]