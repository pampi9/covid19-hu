[{"date": "2020-04-20 12:16", "url": "https://koronavirus.gov.hu/cikkek/elerheto-kkv-k-szamara-novekedesi-hitelprogram-hajra", "h1": "El\u00e9rhet\u0151 a kkv-k sz\u00e1m\u00e1ra a n\u00f6veked\u00e9si hitelprogram hajr\u00e1", "body": "\nA mikro-, kis- \u00e9s k\u00f6z\u00e9pv\u00e1llalkoz\u00e1sok sz\u00e1m\u00e1ra el\u00e9rhet\u0151 h\u00e9tf\u0151t\u0151l a n\u00f6veked\u00e9si hitelprogram hajr\u00e1 (nhp hajr\u00e1) konstrukci\u00f3 - k\u00f6z\u00f6lte a Magyar Nemzeti Bank.\n\n\nA t\u00e1j\u00e9koztat\u00e1s szerint a hitelint\u00e9zetekn\u00e9l \u00e9s p\u00e9nz\u00fcgyi v\u00e1llalkoz\u00e1sokn\u00e1l ig\u00e9nyelhet\u0151, 1500 milli\u00e1rd forintnyi, maximum 2,5 sz\u00e1zal\u00e9kos fix kamatoz\u00e1s\u00fa forr\u00e1s az eddigiekn\u00e9l sz\u00e9lesebb k\u00f6rben haszn\u00e1lhat\u00f3, el\u0151seg\u00edtve a koronav\u00edrus gazdas\u00e1gi hat\u00e1sainak \u00e1tv\u00e9szel\u00e9s\u00e9t, a kkv-k meger\u0151s\u00f6d\u00e9s\u00e9t \u00e9s tov\u00e1bbi n\u00f6veked\u00e9s\u00e9t.\nA n\u00f6veked\u00e9si hitelprogram (nhp) az elm\u00falt 7 \u00e9vben k\u00f6zel 50 ezer mikro-, kis \u00e9s k\u00f6z\u00e9pv\u00e1llalkoz\u00e1s sz\u00e1m\u00e1ra biztos\u00edtott kedvez\u0151 \u00e9s kisz\u00e1m\u00edthat\u00f3 kamatoz\u00e1s\u00fa forr\u00e1st, ez\u00e1ltal kiemelked\u0151 szerepet j\u00e1tszott a kkv-szektor hitelez\u00e9s\u00e9nek beind\u00edt\u00e1s\u00e1ban \u00e9s felfuttat\u00e1s\u00e1ban - olvashat\u00f3 a t\u00e1j\u00e9koztat\u00f3ban.\nAz MNB szerint a v\u00e1llalatok megv\u00e1ltozott finansz\u00edroz\u00e1si ig\u00e9nyeihez igazod\u00f3 nhp hajr\u00e1 az elk\u00f6vetkez\u0151 id\u0151szakban \u00fajra kiemelt szerepet kaphat a v\u00e1llalati hitelez\u00e9sben, valamint \u00fajra az egyik legfontosabb forr\u00e1sa lehet a gazdas\u00e1gi n\u00f6veked\u00e9snek.\nAz \u00faj konstrukci\u00f3 a legfontosabb param\u00e9terei, \u00edgy a kamat m\u00e9rt\u00e9ke \u00e9s a lebonyol\u00edt\u00e1s m\u00f3dja tekintet\u00e9ben megegyezik az nhp kor\u00e1bbi szakaszaival \u00e9s a megsz\u0171n\u0151 nhp fix konstrukci\u00f3val. Tov\u00e1bbra is el\u00e9rhet\u0151k lesznek beruh\u00e1z\u00e1si hitelek - ide\u00e9rtve a l\u00edzinget is -, azonban b\u0151v\u00fcl ezek felhaszn\u00e1l\u00e1s\u00e1nak k\u00f6re. Emellett a maxim\u00e1lis futamid\u0151 20 \u00e9vben t\u00f6rt\u00e9n\u0151 meghat\u00e1roz\u00e1sa az elh\u00faz\u00f3d\u00f3 \u00e9s lassabban megt\u00e9r\u00fcl\u0151 beruh\u00e1z\u00e1sok finansz\u00edroz\u00e1s\u00e1t is lehet\u0151v\u00e9 teszi. Tekintettel a beruh\u00e1z\u00e1sok esetlegesen hosszabbra ny\u00fal\u00f3 kivitelez\u00e9si idej\u00e9re, a hitelek leh\u00edv\u00e1s\u00e1ra a szerz\u0151d\u00e9sk\u00f6t\u00e9st k\u00f6vet\u0151 3 \u00e9ven bel\u00fcl van lehet\u0151s\u00e9g, ami tov\u00e1bbi k\u00f6nny\u00edt\u00e9st jelent az nhp kor\u00e1bbi szakaszaihoz k\u00e9pest - \u00edrja az MNB.\nR\u00e9szletezik, a munkahelyek \u00e9s termel\u00e9si kapacit\u00e1sok megtart\u00e1sa, valamint a v\u00e1llalatok likvidit\u00e1s\u00e1nak biztos\u00edt\u00e1sa \u00e9rdek\u00e9ben lehet\u0151s\u00e9g lesz \u00fajra forg\u00f3eszk\u00f6zhitelek felv\u00e9tel\u00e9re, l\u00e9nyeg\u00e9ben szabad felhaszn\u00e1l\u00e1si lehet\u0151s\u00e9ggel. A forr\u00e1s \u00edgy felhaszn\u00e1lhat\u00f3 vev\u0151k\u00f6vetel\u00e9s- \u00e9s k\u00e9szletfinansz\u00edroz\u00e1son t\u00fal a munkaer\u0151k\u00f6lts\u00e9g fedez\u00e9s\u00e9re, tov\u00e1bb\u00e1 el\u0151finansz\u00edrozhat\u00f3k EU-s t\u00e1mogat\u00e1sok is, legfeljebb h\u00e1rom\u00e9ves futamid\u0151 mellett. Az ad\u00f3ss\u00e1gszolg\u00e1lat m\u00e9rs\u00e9kl\u00e9se c\u00e9lj\u00e1b\u00f3l kiv\u00e1lthat\u00f3k kor\u00e1bban nem az nhp keret\u00e9ben felvett hitelek is, amennyiben azok c\u00e9lja az nhp hajr\u00e1ban enged\u00e9lyezett hitelc\u00e9lokkal \u00f6sszhangban van.\nKiemelt\u00e9k, a minim\u00e1lis hitel\u00f6sszeg 1 milli\u00f3 forintra cs\u00f6kkent, \u00edgy a mikrov\u00e1llalkoz\u00e1sok forr\u00e1shoz jut\u00e1s\u00e1ban tov\u00e1bbra is fontos szerepet t\u00f6lthet be a program. Az egy kkv \u00e1ltal el\u00e9rhet\u0151 maxim\u00e1lis hitel\u00f6sszeg 20 milli\u00e1rd forint, ami a kkv-szektor nagyobb szerepl\u0151i stabilit\u00e1s\u00e1nak meg\u0151rz\u00e9s\u00e9t seg\u00edti el\u0151.\nAnnak \u00e9rdek\u00e9ben, hogy az \u00fcgyfelek min\u00e9l hamarabb forr\u00e1shoz jussanak, a p\u00e9nz\u00fcgyi int\u00e9zm\u00e9nyeknek a hitelb\u00edr\u00e1lati d\u00f6nt\u00e9st az ehhez sz\u00fcks\u00e9ges inform\u00e1ci\u00f3k rendelkez\u00e9sre \u00e1ll\u00e1s\u00e1t k\u00f6vet\u0151 k\u00e9t h\u00e9ten bel\u00fcl kell meghozniuk. A v\u00e1llalkoz\u00e1soknak egyszerre t\u00f6bb bankot is \u00e9rdemes megkeresni\u00fck hitelig\u00e9ny\u00fckkel, hogy min\u00e9l gyorsabban, min\u00e9l alacsonyabb kamat \u00e9s min\u00e9l kedvez\u0151bb felt\u00e9telek mellett jussanak finansz\u00edroz\u00e1shoz - h\u00edvja fel a figyelmet a jegybank k\u00f6zlem\u00e9ny\u00e9ben.\n\u00a0\nForr\u00e1s: MTI \n\n"}]