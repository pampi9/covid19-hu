[{"date": "2020-04-03 13:57", "url": "https://koronavirus.gov.hu/cikkek/korlatozasok-es-hatosagi-hazi-karanten-jarvany-lassitasat-szolgalja", "h1": "A korl\u00e1toz\u00e1sok \u00e9s a hat\u00f3s\u00e1gi h\u00e1zi karant\u00e9n is a j\u00e1rv\u00e1ny lass\u00edt\u00e1s\u00e1t szolg\u00e1lja", "body": "\nMinden eddigi rendk\u00edv\u00fcli int\u00e9zked\u00e9snek - a kij\u00e1r\u00e1si korl\u00e1toz\u00e1snak, a hat\u00f3s\u00e1gi h\u00e1zi karant\u00e9nnak, az \u00fczletek nyitva tart\u00e1s\u00e1nak korl\u00e1toz\u00e1s\u00e1nak - az a c\u00e9lja, hogy lass\u00edtsuk a j\u00e1rv\u00e1ny terjed\u00e9s\u00e9t. Ez\u00e9rt a rend\u0151rs\u00e9g folyamatosan ellen\u0151rzi ezek betart\u00e1s\u00e1t \u00e9s k\u00e9rj\u00fck a lakoss\u00e1g fegyelmezetts\u00e9g\u00e9t, egy\u00fcttm\u0171k\u00f6d\u00e9s\u00e9t ez \u00fcgyben.\n\n\nA rend\u0151r\u00f6k 82 ezer 627 esetben ellen\u0151rizt\u00e9k a hat\u00f3s\u00e1gi h\u00e1zi karant\u00e9n betart\u00e1s\u00e1t. Tapasztalataik szerint az id\u0151 m\u00fal\u00e1s\u00e1val n\u0151 a karant\u00e9nt megszeg\u0151k, \u00e9s ezzel egy\u00fctt a szankci\u00f3k sz\u00e1ma. A karant\u00e9n megszeg\u0151ivel szemben 564 szab\u00e1lys\u00e9rt\u00e9si feljelent\u00e9st tettek, 49 esetben figyelmeztettek, 231 esetben helysz\u00edni b\u00edrs\u00e1got szabtak ki \u2013 k\u00f6z\u00f6lte Kiss R\u00f3bert rend\u0151r alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\nMinden hat\u00f3s\u00e1gi h\u00e1zi karant\u00e9nban l\u00e9v\u0151 embert ellen\u0151rizni fognak sz\u00far\u00f3pr\u00f3ba szerinti id\u0151pontban.\nA rend\u0151rs\u00e9g tov\u00e1bbra is ellen\u0151rzi a kij\u00e1r\u00e1si korl\u00e1toz\u00e1s betart\u00e1s\u00e1t, folyamatosan jelen van a k\u00f6zter\u00fcleteken \u00e9s a nyilv\u00e1nos helyeken. Ott is azt tapasztalj\u00e1k, hogy egyre t\u00f6bben szegik meg a szab\u00e1lyokat.\nA rend\u0151r\u00f6k 2044 esetben int\u00e9zkedtek, ezek jelent\u0151s r\u00e9sze figyelmeztet\u00e9ssel, illetve t\u00e1j\u00e9koztat\u00e1ssal z\u00e1rult, szab\u00e1lys\u00e9rt\u00e9si feljelent\u00e9st 459 esetben tettek.\nEmelkedett a koronav\u00edrus-j\u00e1rv\u00e1nnyal kapcsolatban elrendelt b\u00fcntet\u0151elj\u00e1r\u00e1sok sz\u00e1ma: 143 b\u00fcntet\u0151elj\u00e1r\u00e1st ind\u00edtottak, k\u00f6z\u00fcl\u00fck 36-ot r\u00e9mh\u00edrterjeszt\u00e9s, 22-t k\u00f6zvesz\u00e9llyel fenyeget\u00e9s, 33-at csal\u00e1s \u00e9s 10-et j\u00e1rv\u00e1ny\u00fcgyi szab\u00e1lyszeg\u00e9s miatt.\nAz alezredes t\u00e1j\u00e9koztat\u00e1sa szerint cs\u00fct\u00f6rt\u00f6k este v\u00e1ltoztak a hat\u00e1r\u00e1tkel\u00e9s szab\u00e1lyai egyes \u00e1tkel\u0151helyeken. Nagylakon csak a szem\u00e9lyforgalmat engedik \u00e1t, kiv\u00e9telt k\u00e9peznek ez al\u00f3l az \u00e9l\u0151\u00e1llatot, friss \u00e1rut, illetve vesz\u00e9lyes anyagot sz\u00e1ll\u00edt\u00f3 j\u00e1rm\u0171vek, Csan\u00e1dpalot\u00e1n pedig kiz\u00e1r\u00f3lag teherforgalom l\u00e9pheti \u00e1t a hat\u00e1rt.\nA p\u00e9ntek d\u00e9lel\u0151tti adatok szerint a teherforgalomban kisebb fennakad\u00e1s volt a kil\u00e9p\u0151oldalon Hegyeshalomn\u00e1l \u00e9s R\u00f6szk\u00e9n\u00e9l, illetve szem\u00e9lyforgalomban a kil\u00e9p\u0151oldalon Nagylakn\u00e1l - tette hozz\u00e1.\nKiss R\u00f3bert k\u00e9rd\u00e9sre v\u00e1laszolva besz\u00e1molt arr\u00f3l, hogy a k\u00fclf\u00f6ldr\u0151l \u00e9rkez\u0151 magyar \u00e1llampolg\u00e1rs\u00e1g\u00fa kamionosok a hat\u00e1ron sz\u0171r\u0151vizsg\u00e1laton esnek \u00e1t. Ha felmer\u00fcl a fert\u0151z\u00f6tts\u00e9g gyan\u00faja, hat\u00f3s\u00e1gi h\u00e1zi karant\u00e9nba ker\u00fclnek, ha nem, elvihetik az \u00e1rut rendeltet\u00e9si hely\u00e9re, \u00e9s a tov\u00e1bbiakban is r\u00e9szt vehetnek a nemzetk\u00f6zi fuvaroz\u00e1sban.\nAz illeg\u00e1lis migr\u00e1ci\u00f3 elleni hat\u00e1rv\u00e9delemben r\u00e9szt vev\u0151 magyar rend\u0151r\u00f6ket Szerbi\u00e1b\u00f3l m\u00e1rcius 20-\u00e1n hazahozt\u00e1k a szerb f\u00e9l k\u00e9r\u00e9s\u00e9re, \u00c9szak-Maced\u00f3ni\u00e1ban viszont tov\u00e1bbra is folyamatos a magyar rend\u0151r\u00f6k jelenl\u00e9te.\n\nMi az a hat\u00f3s\u00e1gi karant\u00e9n?\nhttps://koronavirus.gov.hu/cikkek/hatosagi-hazi-karanten-adatok-lathatoak\n\u00a0\n\n"}]