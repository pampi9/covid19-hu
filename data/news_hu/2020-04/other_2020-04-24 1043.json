[{"date": "2020-04-24 10:43", "url": "https://koronavirus.gov.hu/cikkek/aprilis-25-tol-ujabb-berletek-lesznek-elerhetoek-kozlekedesi-mobiljegy-applikacioban", "h1": "\u00c1prilis 25-t\u0151l \u00fajabb b\u00e9rletek lesznek el\u00e9rhet\u0151ek a k\u00f6zleked\u00e9si mobiljegy applik\u00e1ci\u00f3ban", "body": "\nA Nemzeti Mobilfizet\u00e9si Zrt. \u00e1ltal m\u0171k\u00f6dtetett k\u00f6zleked\u00e9si mobiljegy alkalmaz\u00e1s term\u00e9kk\u00edn\u00e1lat\u00e1ban \u00e1prilis 25-t\u0151l el\u00e9rhet\u0151v\u00e9 v\u00e1lnak a helyk\u00f6zi, teljes \u00e1r\u00fa havi, valamint a helyi, teljes \u00e1r\u00fa \u00f6sszvonalas \u00e9s az egyvonalas havi b\u00e9rletek is, az utasok az \u00faj term\u00e9keket a Simple by OTP applik\u00e1ci\u00f3ban is megv\u00e1s\u00e1rolhatj\u00e1k majd - k\u00f6z\u00f6lte a Vol\u00e1nbusz Zrt. p\u00e9nteken az MTI-vel.\n\n\nA t\u00e1rsas\u00e1g a j\u00e1rv\u00e1ny\u00fcgyi helyzetre val\u00f3 tekintettel, az utasok \u00e9s az aut\u00f3busz-vezet\u0151k v\u00e9delm\u00e9ben tette k\u00e9szp\u00e9nzmentess\u00e9 el\u0151bb a jegyv\u00e1s\u00e1rl\u00e1st, majd a 30 napos helyk\u00f6zi b\u00e9rletek v\u00e1lt\u00e1s\u00e1t is.\nA k\u00f6zlem\u00e9ny szerint az els\u0151 h\u00f3nap adatai szerint csaknem 187 ezer helyi \u00e9s helyk\u00f6zi menetjegyet, t\u00e1vols\u00e1gi kieg\u00e9sz\u00edt\u0151 jegyet \u00e9s 30 napos b\u00e9rletet v\u00e1s\u00e1roltak a Vol\u00e1nbusz utasai az applik\u00e1ci\u00f3kkal.\nKiemelt\u00e9k, a helyk\u00f6zi \u00e9s helyi f\u00e9lhavi, valamint helyi kedvezm\u00e9nyes b\u00e9rletek egyel\u0151re a t\u00e1rsas\u00e1g p\u00e9nzt\u00e1raiban, egyes jegy- \u00e9s b\u00e9rlet\u00e9rt\u00e9kes\u00edt\u0151 automat\u00e1ib\u00f3l, valamint nyitva tart\u00f3 szerz\u0151d\u00e9ses partnerein\u00e9l v\u00e1lthat\u00f3k. A t\u00e1rsas\u00e1g Pest megyei, valamint Budapestet \u00e9rint\u0151 orsz\u00e1gos j\u00e1rataira b\u00e9rlet v\u00e1s\u00e1rolhat\u00f3 online is a Vol\u00e1nbusz honlapj\u00e1n.\n\u00a0\nForr\u00e1s: MTI\n\n"}]