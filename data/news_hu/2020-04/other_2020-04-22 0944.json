[{"date": "2020-04-22 09:44", "url": "https://koronavirus.gov.hu/cikkek/100-milliard-forintnyi-unios-forras-szamolhato-el-kovetkezo-hetekben", "h1": "100 milli\u00e1rd forintnyi uni\u00f3s forr\u00e1s sz\u00e1molhat\u00f3 el a k\u00f6vetkez\u0151 hetekben ", "body": "\nA k\u00f6vetkez\u0151 hetekben v\u00e1rhat\u00f3an 100 milli\u00e1rd forintnyi fejleszt\u00e9st sz\u00e1molunk el az Eur\u00f3pai Uni\u00f3val (EU), \u00e9s mivel ezeket a beruh\u00e1z\u00e1sokat Magyarorsz\u00e1g saj\u00e1t forr\u00e1sb\u00f3l megel\u0151legezte, a be\u00e9rkez\u0151 \u00f6sszeg a magyar k\u00f6lts\u00e9gvet\u00e9st er\u0151s\u00edti. Id\u00e9n az uni\u00f3s forr\u00e1sok \u00f6sszege el\u00e9rheti az 1300 milli\u00e1rd forintot - mondta Varga Mih\u00e1ly p\u00e9nz\u00fcgyminiszter szerd\u00e1n a hivatalos Facebook-oldal\u00e1n k\u00f6zz\u00e9tett vide\u00f3ban.\n\n\nA miniszter k\u00f6z\u00f6lte, hogy a p\u00e9nz\u00fcgyi akci\u00f3csoport \u00fcl\u00e9s\u00e9n \u00e1ttekintett\u00e9k a k\u00f6lts\u00e9gvet\u00e9s \u00e9s az uni\u00f3s elsz\u00e1mol\u00e1sok helyzet\u00e9t.\nVarga Mih\u00e1ly hozz\u00e1tette: b\u00e1r az EU-b\u00f3l tov\u00e1bbra sem \u00e9rkezik konkr\u00e9t t\u00e1mogat\u00e1s a j\u00e1rv\u00e1ny elleni v\u00e9dekez\u00e9shez, Magyarorsz\u00e1g jelent\u0151s operat\u00edv fejleszt\u00e9seket val\u00f3s\u00edt meg. Ezekhez ebben az \u00e9vben eddig 300 milli\u00e1rd forintnyi uni\u00f3s forr\u00e1s \u00e9rkezett, \u00e9s a k\u00f6vetkez\u0151 id\u0151szakban is mintegy 100 milli\u00e1rd forintra v\u00e1rnak. Ebben az \u00e9vben mintegy 1300 milli\u00e1rd forintnyi eredm\u00e9nyesen elsz\u00e1molhat\u00f3 \u00f6sszeg \u00e9rkezik majd be. Magyarorsz\u00e1g megel\u0151legezi ezeket a t\u00e1mogat\u00e1sokat, \u00edgy a be\u00e9rkez\u0151 forr\u00e1sok a magyar k\u00f6lts\u00e9gvet\u00e9s stabilit\u00e1s\u00e1t er\u0151s\u00edtik.\n\"A c\u00e9l tov\u00e1bbra is az, hogy minden forr\u00e1st biztos\u00edtani tudjunk a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1g \u00fajraind\u00edt\u00e1s\u00e1hoz, \u00e9s a fejleszt\u00e9seink is megval\u00f3suljanak majd, a p\u00e9nz\u00fcgyi akci\u00f3csoport ezen dolgozik\" - jegyezte meg.\n\nForr\u00e1s: MTI\n\n"}]