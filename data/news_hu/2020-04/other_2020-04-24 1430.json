[{"date": "2020-04-24 14:30", "url": "https://koronavirus.gov.hu/cikkek/13-havi-nyugdij-visszavezetese-noveli-az-idosek-anyagi-biztonsagat", "h1": "A 13. havi nyugd\u00edj visszavezet\u00e9se n\u00f6veli az id\u0151sek anyagi biztons\u00e1g\u00e1t", "body": "\nA 13. havi nyugd\u00edj visszavezet\u00e9se n\u00f6veli az id\u0151sek anyagi biztons\u00e1g\u00e1t - jelentette ki az Emberi Er\u0151forr\u00e1sok Miniszt\u00e9rium\u00e1nak (Emmi) parlamenti \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nR\u00e9tv\u00e1ri Bence hangs\u00falyozta: a koronav\u00edrus-j\u00e1rv\u00e1ny idej\u00e9n fokozott figyelmet kell ford\u00edtani az id\u0151sekre, ez\u00e9rt sz\u00e1mukra nagyobb biztons\u00e1got, v\u00e9delmet kell biztos\u00edtani, \u00e9s a korm\u00e1ny ez\u00e9rt elt\u00f6k\u00e9lte a 13. havi nyugd\u00edj visszavezet\u00e9s\u00e9t.\nA 2021-ben febru\u00e1rj\u00e1ban egynegyed havival, 2022-ben f\u00e9l havival, 2023-ban h\u00e1romnegyed havival, v\u00e9g\u00fcl 2024-ben n\u00e9gy heti nyugd\u00edjjal t\u00f6bb fog \u00e9rkezni az id\u0151sekhez - ismertette.\nK\u00f6z\u00f6lte: j\u00f6v\u0151re 70 milli\u00e1rddal, 2024-ben pedig 280 milli\u00e1rd forinttal fognak t\u00f6bbet ford\u00edtani nyugd\u00edjkiad\u00e1sokra.\nEml\u00e9keztetett arra is, hogy 2008-ban az akkori korm\u00e1ny elvette a 13. havi nyugd\u00edjat az id\u0151sekt\u0151l, amivel anyagi bizonytalans\u00e1got okozott nekik.\nA koronav\u00edrus-j\u00e1rv\u00e1ny miatt az id\u0151sek v\u00e9delm\u00e9ben hozott int\u00e9zked\u00e9seket sorolva R\u00e9tv\u00e1ri Bence elmondta, hogy egyszer\u0171s\u00edtett\u00e9k a gy\u00f3gyszerek fel\u00edr\u00e1s\u00e1nak, kiv\u00e1lt\u00e1s\u00e1nak szab\u00e1lyait, az \u00e9lelmiszerboltokban k\u00fcl\u00f6n v\u00e1s\u00e1rl\u00e1si id\u0151s\u00e1vot hat\u00e1roztak meg nekik. A Nemzeti N\u00e9peg\u00e9szs\u00e9g\u00fcgyi K\u00f6zpont (NNK) k\u00fcl\u00f6n z\u00f6ldsz\u00e1mon ad t\u00e1j\u00e9koztat\u00e1st sz\u00e1mukra a fontos int\u00e9zked\u00e9sekr\u0151l, az \u00f6nkorm\u00e1nyzatoknak pedig k\u00f6telezetts\u00e9g\u00fck, hogy minden id\u0151s ember ell\u00e1t\u00e1sr\u00f3l gondoskodjanak, ha az m\u00e1s m\u00f3don nem megoldhat\u00f3 - folytatta.\nR\u00e9tv\u00e1ri Bence kiemelte azt is, hogy az id\u0151sotthonokban \u00e9l\u0151k v\u00e9delme \u00e9rdek\u00e9ben az operat\u00edv t\u00f6rzs \"sok t\u00f6bbletbiztons\u00e1gi int\u00e9zked\u00e9st\" hozott, k\u00f6zt\u00fck szigorodtak a higi\u00e9ni\u00e1s szab\u00e1lyok. A k\u00f6zponti k\u00e9szletekb\u0151l k\u00e9tmilli\u00f3 maszkot \u00e9s 300 ezer p\u00e1r keszty\u0171t sz\u00e1ll\u00edtanak ki az id\u0151sotthonokba ezekben a napokban - tette hozz\u00e1.\nFelid\u00e9zte: 2010-ben azt \u00edg\u00e9rt\u00e9k az id\u0151seknek, hogy meg\u00f3vj\u00e1k a nyugd\u00edjak \u00e9rt\u00e9k\u00e9t, amit \"be tudtunk tartani, s\u0151t a nyugd\u00edjak v\u00e1s\u00e1rl\u00f3\u00e9rt\u00e9k\u00e9t t\u00f6bb mint 10 sz\u00e1zal\u00e9kkal n\u00f6velni is tudtuk\". Emellett - folytatta a korm\u00e1nyp\u00e1rti politikus - mintegy 200 milli\u00e1rd forint \u00e9rt\u00e9kben nyugd\u00edjpr\u00e9miumot \u00e9s nyugd\u00edj-kieg\u00e9sz\u00edt\u00e9st, Erzs\u00e9bet-utalv\u00e1nyt \u00e9s rezsiutalv\u00e1nyt biztos\u00edtottak a nyugd\u00edjasoknak.\nR\u00e9tv\u00e1ri Bence megfogalmaz\u00e1sa szerint \"nem volt mindig term\u00e9szetes\" a nyugd\u00edjak \u00e9rt\u00e9k\u00e9nek meg\u0151rz\u00e9se \u00e9s az id\u0151sek ir\u00e1nti fokozott figyelem. 2008-ban nemcsak a 13. havi nyugd\u00edjat vette el az akkori korm\u00e1ny, hanem a k\u00f3rh\u00e1zakat \u00e9s orvosi rendel\u0151ket is fizet\u0151ss\u00e9 tette a k\u00f3rh\u00e1zi napid\u00edjjal \u00e9s a vizitd\u00edjjal, tov\u00e1bb\u00e1 \u00e1faemel\u00e9ssel s\u00fajtotta a nyugd\u00edjasokat \u00e9s tizen\u00f6tsz\u00f6r emelte a rezsi \u00e1r\u00e1t.\nEzzel szemben a polg\u00e1ri korm\u00e1nyok cs\u00f6kkentett\u00e9k az alapvet\u0151 \u00e9lelmiszerek \u00e1f\u00e1j\u00e1t \u00e9s rezsid\u00edjakat - hangs\u00falyozta. Ennek is k\u00f6sz\u00f6nhet\u0151, hogy m\u00edg 2010-ben \"messze az eur\u00f3pai uni\u00f3s \u00e1tlag felett\" volt a szeg\u00e9nys\u00e9g a nyugd\u00edjasok k\u00f6r\u00e9ben, addig az ut\u00f3bbi \u00e9vekre siker\u00fclt az uni\u00f3s \u00e1tlag al\u00e1 szor\u00edtani - k\u00f6z\u00f6lte az \u00e1llamtitk\u00e1r, aki hangs\u00falyozta: k\u00f6sz\u00f6nettel tartozunk az id\u0151seknek, akik \"fel\u00e9p\u00edtett\u00e9k ezt az orsz\u00e1got\".\n\u00a0\n\nForr\u00e1s: MTI\n\n"}]