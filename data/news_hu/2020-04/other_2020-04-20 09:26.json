[{"date": "2020-04-20 09:26", "url": "https://koronavirus.gov.hu/cikkek/gyorsabban-utalja-ki-az-afat-az-adohivatal", "h1": "Gyorsabban utalja ki az \u00e1f\u00e1t az ad\u00f3hivatal", "body": "\n\u00dajabb ad\u00f3\u00fcgyi k\u00f6nny\u00edt\u00e9st kapnak a j\u00e1rv\u00e1ny miatt nehezebb p\u00e9nz\u00fcgyi helyzetbe ker\u00fcl\u0151 v\u00e1llalkoz\u00e1sok. Az ad\u00f3hivatal seg\u00edtheti a c\u00e9geket azzal, hogy a visszaj\u00e1r\u00f3 \u00e1f\u00e1t r\u00f6videbb id\u0151 alatt utalja ki.\n\nAz \u00fajabb gazdas\u00e1gv\u00e9delmi int\u00e9zked\u00e9s a kis- \u00e9s k\u00f6zepes v\u00e1llalkoz\u00e1sokat (kkv) t\u00e1mogatja \u2013 jelentette ki az ad\u00f3\u00fcgyek\u00e9rt felel\u0151s \u00e1llamtitk\u00e1r, Izer Norbert az MTI-nek. Az \u00e9rintett kkv-\u00e9k az eddigi 75 nap helyett ak\u00e1r 30 nap alatt kaphatj\u00e1k meg a nekik visszaj\u00e1r\u00f3 p\u00e9nzt. Az ad\u00f3z\u00e1si el\u0151\u00e9let\u00fck alapj\u00e1n megb\u00edzhat\u00f3 c\u00e9gek pedig m\u00e9g kor\u00e1bban a p\u00e9nz\u00fckh\u00f6z juthatnak, eset\u00fckben 30 napr\u00f3l 20 napra is r\u00f6vid\u00fclhet a kiutal\u00e1s id\u0151tartama.\u00a0A c\u00e9gek t\u00f6bb mint 45 sz\u00e1zal\u00e9ka megb\u00edzhat\u00f3, ez\u00e9rt sok kis- \u00e9s k\u00f6z\u00e9pv\u00e1llalkoz\u00e1snak jelenthet \u00e9rdemi p\u00e9nz\u00fcgyi seg\u00edts\u00e9get az, ha 20 napon bel\u00fcl a banksz\u00e1ml\u00e1j\u00e1ra ker\u00fcl a jogosan visszaig\u00e9nyelt \u00e1fa \u00f6sszege \u2013 ismertette az \u00fajabb ad\u00f3\u00fcgyi k\u00f6nny\u00edt\u00e9s r\u00e9szleteit Izer Norbert, megjegyezve hogy a 20 nap az egyik legr\u00f6videbb \u00e1fakiutal\u00e1si hat\u00e1rid\u0151 az Eur\u00f3pai Uni\u00f3ban. A k\u00f6nny\u00edt\u00e9s nem \u00e9rinti azt a mintegy 30 ezer kock\u00e1zatos ad\u00f3z\u00f3t, akik a vesz\u00e9lyhelyzetet megel\u0151z\u0151en is t\u00f6bbsz\u00f6r durv\u00e1n - \u00e9s jellemz\u0151en a tisztess\u00e9ges ad\u00f3fizet\u0151k, \u00e9s a k\u00f6lts\u00e9gvet\u00e9s k\u00e1r\u00e1ra - s\u00e9rtett\u00e9k meg az ad\u00f3szab\u00e1lyokat. \u0150k tov\u00e1bbra is 75 napon bel\u00fcl kaphatj\u00e1k csak vissza az \u00e1f\u00e1t \u2013 tette hozz\u00e1.\n\nMintegy 360 ezer v\u00e1llalkoz\u00e1st \u00e9rint a mai \u00e1fabevall\u00e1si hat\u00e1rid\u0151, \u00e9s\u00a0azok a\u00a0kkv-\u00e9k,\u00a0akiknek visszaj\u00e1r az \u00e1fa, m\u00e1r a r\u00f6videbb kiutal\u00e1si hat\u00e1rid\u0151vel sz\u00e1molhatnak \u2013 sz\u00f6gezte le az \u00e1llamtitk\u00e1r. Izer Norbert elmondta, hogy jelent\u0151s \u00f6sszegr\u0151l van sz\u00f3. Egy \u00e9vvel ezel\u0151tt az \u00e1prilis 20-ai bevall\u00e1sban \u00f6sszess\u00e9g\u00e9ben 414 milli\u00e1rd forintot ig\u00e9nyeltek vissza a v\u00e1llalkoz\u00e1sok \u2013 ismertette az adatokat az \u00e1llamtitk\u00e1r. A t\u00e1rca hasonl\u00f3 nagys\u00e1grenddel sz\u00e1mol az id\u00e9n is, ami azt jelenti, hogy az \u00faj int\u00e9zked\u00e9s t\u00f6bb sz\u00e1zmilli\u00e1rd forint gyors kifizet\u00e9s\u00e9vel seg\u00edti a v\u00e1llalkoz\u00e1sok likvidit\u00e1s\u00e1t. A c\u00e9gek \u00edgy k\u00f6nnyebben int\u00e9zhetik p\u00e9nz\u00fcgyeiket, ker\u00fclhetik el az anyagi neh\u00e9zs\u00e9geket, \u00e9s akt\u00edvabban tudnak r\u00e9szt venni a gazdas\u00e1gi forgalomban is \u2013 sorolta az \u00faj ad\u00f3\u00fcgyi k\u00f6nny\u00edt\u00e9s el\u0151nyeit Izer Norbert.\u00a0\u00a0\nA j\u00e1rv\u00e1ny elleni v\u00e9dekez\u00e9s id\u0151szak\u00e1ban k\u00fcl\u00f6n\u00f6sen fontos az, hogy az \u00e1facsal\u00f3k az \u00e1llamkassza bev\u00e9tel\u00e9t ne k\u00e1ros\u00edts\u00e1k \u2013 sz\u00f6gezte le az \u00e1fa kiutal\u00e1sok jogoss\u00e1g\u00e1nak az ellen\u0151rz\u00e9se kapcs\u00e1n az \u00e1llamtitk\u00e1r. A Nemzeti Ad\u00f3- \u00e9s V\u00e1mhivatal azonnal kisz\u0171ri azokat, akik a vesz\u00e9lyhelyzettel vissza\u00e9lve, jogosulatlanul ig\u00e9nyeln\u00e9k vissza az \u00e1f\u00e1t \u2013 hangs\u00falyozta Izer Norbert.\nAz \u00fajabb ad\u00f3\u00fcgyi k\u00f6nny\u00edt\u00e9s jelent\u0151s \u00e9s gyors p\u00e9nz\u00fcgyi seg\u00edts\u00e9get hoz az \u00e9rintetteknek, az ad\u00f3hivatal online eszk\u00f6zei, illetve a nagy szak\u00e9rtelemmel \u00e9s tapasztalattal b\u00edr\u00f3 ellen\u0151rei pedig biztos\u00edtj\u00e1k a k\u00f6lts\u00e9gvet\u00e9si bev\u00e9telek v\u00e9delm\u00e9t \u2013 \u00f6sszegezte az int\u00e9zked\u00e9s l\u00e9nyeg\u00e9t az \u00e1llamtitk\u00e1r.\n\n"}]