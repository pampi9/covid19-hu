[{"date": "2020-04-15 14:49", "url": "https://koronavirus.gov.hu/cikkek/online-szervezheto-nyelvvizsga", "h1": "Online is szervezhet\u0151 nyelvvizsga", "body": "\nAz \u00e1prilis 10-\u00e9n megjelent korm\u00e1nyrendelet alapj\u00e1n a vesz\u00e9lyhelyzet idej\u00e9n az arra alkalmas vizsgak\u00f6zpontok online m\u00f3don is szervezhetnek nyelvvizsg\u00e1t. Az elektronikus vizsga lehet\u0151s\u00e9ge az eg\u00e9szs\u00e9g\u00fcgyi kock\u00e1zatok n\u00f6vel\u00e9se n\u00e9lk\u00fcl seg\u00edti el\u0151, hogy a tanul\u00f3k t\u00f6bbletpontokhoz juthassanak a felv\u00e9teli elj\u00e1r\u00e1sban.\n\n\nA sz\u00e1m\u00edt\u00f3g\u00e9pes nyelvvizsg\u00e1k lebonyol\u00edt\u00e1s\u00e1ra \u00e9rv\u00e9nyes enged\u00e9llyel rendelkez\u0151 vizsgak\u00f6zpontok az orsz\u00e1gos vesz\u00e9lyhelyzet idej\u00e9re akkredit\u00e1ci\u00f3juk online vizsg\u00e1ztat\u00e1ssal val\u00f3 kieg\u00e9sz\u00edt\u00e9s\u00e9t k\u00e9relmezhetik az Oktat\u00e1si Hivataln\u00e1l (OH) annak \u00e9rdek\u00e9ben, hogy a koronav\u00edrus-j\u00e1rv\u00e1ny idej\u00e9n is biztos\u00edtott legyen a nyelvvizsg\u00e1z\u00e1s lehet\u0151s\u00e9ge.\nSchanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese, parlamenti \u00e9s strat\u00e9giai \u00e1llamtitk\u00e1ra a rendelkez\u00e9ssel kapcsolatban hangs\u00falyozta: A legfontosabb, hogy a kialakult j\u00e1rv\u00e1nyhelyzetben ne \u00e9rje h\u00e1tr\u00e1ny a tov\u00e1bbtanulni sz\u00e1nd\u00e9koz\u00f3 tanul\u00f3kat, akik otthonr\u00f3l, k\u00f6zvetlen kontaktus n\u00e9lk\u00fcl letehetik a nyelvvizsg\u00e1t.\nEml\u00e9keztetett, hogy a vonatkoz\u00f3 rendelet \u00e9rtelm\u00e9ben, ak\u00e1r az \u00edr\u00e1sbeli, ak\u00e1r a sz\u00f3beli r\u00e9sznyelvvizsga teljes\u00edt\u00e9se \u2013 amennyiben az ebben a tan\u00e9vben t\u00f6rt\u00e9nik \u2013 a pontsz\u00e1m\u00edt\u00e1sn\u00e1l komplexnek sz\u00e1m\u00edt, \u00edgy az online vizsg\u00e1z\u00f3k az idei fels\u0151oktat\u00e1si felv\u00e9teli elj\u00e1r\u00e1s sor\u00e1n jogosultt\u00e1 v\u00e1lnak a t\u00f6bbletpontra.\nA nyelvvizsgak\u00f6zpontok elektronikus \u00faton ny\u00fajthatj\u00e1k be az akkredit\u00e1ci\u00f3s k\u00e9relmet, amelyet az OH soron k\u00edv\u00fcl, legfeljebb 8 napos elj\u00e1r\u00e1s sor\u00e1n elb\u00edr\u00e1l. A k\u00f6zpontnak az akkredit\u00e1ci\u00f3s szab\u00e1lyoz\u00e1son t\u00fal biztos\u00edtania kell az elektronikus nyelvvizsg\u00e1k szab\u00e1lyszer\u0171 lebonyol\u00edt\u00e1s\u00e1hoz, a vizsg\u00e1z\u00f3k biztons\u00e1gos beazonos\u00edt\u00e1s\u00e1hoz sz\u00fcks\u00e9ges technikai felt\u00e9teleket is.\nA nyelvvizsgak\u00f6zpontok az OH honlapj\u00e1n t\u00e1j\u00e9koz\u00f3dhatnak a szab\u00e1lyoz\u00e1s r\u00e9szleteir\u0151l. A lehet\u0151s\u00e9g els\u0151 k\u00f6rben a legsz\u00e9lesebb k\u00f6rt kiszolg\u00e1lva, v\u00e1rhat\u00f3an angol \u00e9s n\u00e9met nyelvb\u0151l lesz el\u00e9rhet\u0151.\n\u00a0\nForr\u00e1s: ITM Kommunik\u00e1ci\u00f3\n\u00a0\n\n"}]