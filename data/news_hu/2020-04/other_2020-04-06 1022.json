[{"date": "2020-04-06 10:22", "url": "https://koronavirus.gov.hu/cikkek/tamogatja-az-asz-korhazparancsnokokat-tanacsadassal-segiti-az-asz-korhazakat", "h1": "T\u00e1mogatja az \u00c1SZ a k\u00f3rh\u00e1zparancsnokokat - tan\u00e1csad\u00e1ssal seg\u00edti az \u00c1SZ a k\u00f3rh\u00e1zakat", "body": "\nA vesz\u00e9lyhelyzet id\u0151szak\u00e1ban hatalmas nyom\u00e1s nehezedik az eg\u00e9szs\u00e9g\u00fcgyre, ez\u00e9rt kiemelten fontos a k\u00f3rh\u00e1zak szab\u00e1lyos, \u00e1tl\u00e1that\u00f3 \u00e9s hat\u00e9kony m\u0171k\u00f6d\u00e9se. Ennek \u00e9rdek\u00e9ben az \u00c1llami Sz\u00e1mvev\u0151sz\u00e9k ellen\u0151rz\u00e9si tapasztalatai \u00f6sszegz\u00e9s\u00e9vel, illetve konzult\u00e1ci\u00f3s lehet\u0151s\u00e9ggel t\u00e1mogatja a k\u00f3rh\u00e1zak seg\u00edt\u00e9s\u00e9re kinevezett k\u00f3rh\u00e1zparancsnokokat. Minderr\u0151l Domokos L\u00e1szl\u00f3, az \u00c1llami Sz\u00e1mvev\u0151sz\u00e9k eln\u00f6ke lev\u00e9lben t\u00e1j\u00e9koztatta Pint\u00e9r S\u00e1ndor bel\u00fcgyminisztert, Benk\u0151 Tibor honv\u00e9delmi minisztert \u00e9s Halmosi Zsolt orsz\u00e1gos k\u00f3rh\u00e1zparancsnokot.\n\n\nAlapvet\u0151 t\u00e1rsadalmi elv\u00e1r\u00e1s, hogy az \u00e1llampolg\u00e1rok - a p\u00e9nz\u00fcgyi lehet\u0151s\u00e9gek hat\u00e9kony felhaszn\u00e1l\u00e1sa mellett - a lehet\u0151 legmagasabb szint\u0171 ell\u00e1t\u00e1st kapj\u00e1k a k\u00f3rh\u00e1zakban. Ehhez szab\u00e1lyosan, \u00e1tl\u00e1that\u00f3an \u00e9s hat\u00e9konyan m\u0171k\u00f6d\u0151 eg\u00e9szs\u00e9g\u00fcgyi gazd\u00e1lkod\u00f3 szervezetekre van sz\u00fcks\u00e9g Magyarorsz\u00e1gon. E c\u00e9l \u00e9rdek\u00e9ben az \u00c1llami Sz\u00e1mvev\u0151sz\u00e9k \u00e9vek \u00f3ta folyamatosan ellen\u0151rz\u00e9s alatt tartja az eg\u00e9szs\u00e9g\u00fcgyi \u00e1gazatot.\nAz elm\u00falt \u00f6t \u00e9vben az \u00c1SZ t\u00f6bb tucat k\u00f3rh\u00e1z \u00e9s eg\u00e9szs\u00e9g\u00fcgyi szakrendel\u0151 ellen\u0151rz\u00e9s\u00e9t fejezte be. Ezen t\u00falmen\u0151en jelenleg t\u00f6bb mint 60 k\u00f3rh\u00e1z ellen\u0151rz\u00e9se van folyamatban. Az \u00c1SZ a vesz\u00e9lyhelyzetre tekintettel soron k\u00edv\u00fcl megosztja ellen\u0151rz\u00e9si tapasztalatait az \u00e9rintett int\u00e9zm\u00e9nyek k\u00f3rh\u00e1zparancsnokaival a jelent\u00e9sek megjelen\u00e9s\u00e9t megel\u0151z\u0151en, t\u00e1mogatva ezzel a k\u00f3rh\u00e1zakat.\nA t\u00f6rv\u00e9nyi el\u0151\u00edr\u00e1soknak val\u00f3 megfelel\u00e9s a gazd\u00e1lkod\u00e1sban \u00e9ppen olyan l\u00e9nyeges, mint az orvos-szakmai protokollok betart\u00e1sa a gy\u00f3gy\u00edt\u00e1sban. A gazd\u00e1lkod\u00e1si ter\u00fclet pedig minden szervezet m\u0171k\u00f6d\u00e9s\u00e9n\u00e9l \"l\u00e9tfontoss\u00e1g\u00fa szervk\u00e9nt\" funkcion\u00e1l, \u00e9s ha a szervezet egyik l\u00e9tfontoss\u00e1g\u00fa szerve beteg, akkor nem \"eg\u00e9szs\u00e9ges\" az eg\u00e9sz szervezet sem. Amennyiben egy k\u00f3rh\u00e1zban nem tartj\u00e1k be a p\u00e9nz\u00fcgyi gazd\u00e1lkod\u00e1sra vonatkoz\u00f3 t\u00f6rv\u00e9nyi el\u0151\u00edr\u00e1sokat, akkor a szakmai feladatell\u00e1t\u00e1s, a betegell\u00e1t\u00e1s sor\u00e1n is felmer\u00fclhetnek hi\u00e1nyoss\u00e1gok, szab\u00e1lytalans\u00e1gok.\nA szab\u00e1lyk\u00f6vet\u00e9snek \u00e9s rendezetts\u00e9gnek a jelenlegi vesz\u00e9lyhelyzetben k\u00fcl\u00f6n\u00f6sen nagy jelent\u0151s\u00e9ge van. Az \u00c1SZ elemz\u00e9sei szerint ugyanis a rendk\u00edv\u00fcli \u00e1llapot fokozott integrit\u00e1si, illetve szab\u00e1lys\u00e9rt\u00e9si kock\u00e1zatot jelent. Mindez azt jelenti, hogy az elm\u00falt \u00e9vekben elv\u00e9gzett, k\u00f3rh\u00e1zakat \u00e9rint\u0151 ellen\u0151rz\u00e9seivel az \u00c1SZ hozz\u00e1j\u00e1rult a t\u00f6rv\u00e9nyi el\u0151\u00edr\u00e1sok, gazd\u00e1lkod\u00e1si szab\u00e1lyok betart\u00e1s\u00e1hoz, ami megalapozza a k\u00f3rh\u00e1zak hat\u00e9kony m\u0171k\u00f6d\u00e9s\u00e9t, \u00e9s \u00edgy hozz\u00e1j\u00e1rul a koronav\u00edrus elleni eredm\u00e9nyes v\u00e9dekez\u00e9shez, ami mindannyiunk k\u00f6z\u00f6s \u00e9rdeke.\nAz \u00c1llami Sz\u00e1mvev\u0151sz\u00e9k c\u00e9lja a k\u00f6zp\u00e9nz\u00fcgyi helyzet jav\u00edt\u00e1sa, amelyhez a bizony\u00edt\u00e9kokon alapul\u00f3 ellen\u0151rz\u00e9si meg\u00e1llap\u00edt\u00e1sok adj\u00e1k a kiindul\u00f3 alapot. Mindez azt jelenti, hogy a sz\u00e1mvev\u0151sz\u00e9ki ellen\u0151rz\u00e9sek c\u00e9lja alapvet\u0151en nem a hibakeres\u00e9s, vagy az elmarasztal\u00e1s, hanem a k\u00f6zp\u00e9nz\u00fcgyek fejleszt\u00e9se, az ellen\u0151rz\u00e9sek hasznosul\u00e1sa az ellen\u0151rz\u00f6tt szervezetek szintj\u00e9n \u00e9s rendszerszinten egyar\u00e1nt.\n\u00a0\nForr\u00e1s: MTI\n\u00a0\n\n"}]