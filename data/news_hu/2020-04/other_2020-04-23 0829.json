[{"date": "2020-04-23 08:29", "url": "https://koronavirus.gov.hu/cikkek/matol-ujra-lehetseges-az-ingazas-magyar-szerb-hataron", "h1": "M\u00e1t\u00f3l \u00fajra lehets\u00e9ges az ing\u00e1z\u00e1s a magyar-szerb hat\u00e1ron", "body": "\nReggel 6 \u00f3r\u00e1t\u00f3l a hat\u00e1r m\u00e1sik oldal\u00e1n dolgoz\u00f3 vagy f\u00f6ldet m\u0171vel\u0151 magyar \u00e9s szerb \u00e1llampolg\u00e1rok \u00e1tj\u00e1rhatnak a r\u00f6szkei, a tompai \u00e9s a hercegsz\u00e1nt\u00f3i \u00e1tkel\u0151n - jelentette be Facebook-oldal\u00e1n a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n.\n\n\nA koronav\u00edrus-vil\u00e1gj\u00e1rv\u00e1ny miatt Szerbia a k\u00f6zelm\u00faltban rendk\u00edv\u00fcl szigor\u00fa korl\u00e1toz\u00f3 int\u00e9zked\u00e9seket vezetett be, amelyek nyom\u00e1n teljesen megtiltott\u00e1k a szem\u00e9lyforgalmat az orsz\u00e1g hat\u00e1rain. Ez term\u00e9szetesen \u00e9rinti a szerb-magyar hat\u00e1rt is - k\u00f6z\u00f6lte Szijj\u00e1rt\u00f3 P\u00e9ter.\nZsig\u00f3 R\u00f3bert \u00e9s B\u00e1nyai G\u00e1bor k\u00e9pvisel\u0151t\u00e1rsaim azzal kerestek meg, hogy sz\u00e1mos, a hat\u00e1r k\u00f6zel\u00e9ben \u00e9l\u0151 magyarorsz\u00e1gi \u00e9s vajdas\u00e1gi magyarnak, valamint a t\u00e9rs\u00e9gben m\u0171k\u00f6d\u0151 v\u00e1llalkoz\u00e1soknak mindez komoly neh\u00e9zs\u00e9geket okoz, hiszen azok sem tudtak eddig \u00e1tkelni, akiknek a munkahely\u00fck a hat\u00e1r m\u00e1sik oldal\u00e1n van - tudatta.\nK\u00e9pvisel\u0151t\u00e1rsaim k\u00e9r\u00e9se alapj\u00e1n megbesz\u00e9l\u00e9seket folytattam a szerb bel\u00fcgyminiszterrel, Nebojsa Stefanoviccsal \u00e9s az eur\u00f3pai integr\u00e1ci\u00f3s miniszterrel, Jadranka Joksimoviccsal, melyek sor\u00e1n siker\u00fclt meg\u00e1llapodnunk abban, hogy h\u00e1rom hat\u00e1r\u00e1tkel\u0151helyen lehet\u0151v\u00e9 tessz\u00fck az ing\u00e1z\u00e1st a magyar \u00e9s a szerb \u00e1llampolg\u00e1rok sz\u00e1m\u00e1ra - tette hozz\u00e1.\n\u00a0\nForr\u00e1s: MTI\n\n"}]