[{"date": "2020-04-08 12:33", "url": "https://koronavirus.gov.hu/cikkek/otmillio-maszk-140-lelegeztetogep-es-tobb-mint-30-ezer-izolacios-kopeny-erkezik-szerdan", "h1": "\u00d6tmilli\u00f3 maszk, 140 l\u00e9legeztet\u0151g\u00e9p \u00e9s t\u00f6bb mint 30 ezer izol\u00e1ci\u00f3s k\u00f6peny \u00e9rkezik szerd\u00e1n K\u00edn\u00e1b\u00f3l", "body": "\n\u00d6tmilli\u00f3 maszk, sz\u00e1znegyven l\u00e9legeztet\u0151g\u00e9p, \u00e9s harmincezern\u00e9l is t\u00f6bb izol\u00e1ci\u00f3s k\u00f6peny \u00e9rkezik szerd\u00e1n K\u00edn\u00e1b\u00f3l - mondta a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1ra felker\u00fclt vide\u00f3ban.\n\n\nSzijj\u00e1rt\u00f3 P\u00e9ter a szerdai \u00a0korm\u00e1ny\u00fcl\u00e9s el\u0151tti egyeztet\u00e9sen k\u00e9sz\u00fclt vide\u00f3ban azt k\u00f6z\u00f6lte, folyamatosan \u00e9rkeznek az eg\u00e9szs\u00e9g\u00fcgyi felszerel\u00e9sek Magyarorsz\u00e1gra.\nEml\u00e9keztetett, kedden \u00e9rkezett nyolc rep\u00fcl\u0151g\u00e9p, \u00e9s szerd\u00e1n tov\u00e1bbi h\u00e9t g\u00e9pet v\u00e1rnak a nap v\u00e9g\u00e9ig, amelyb\u0151l kett\u0151 m\u00e1r le is sz\u00e1llt.\nAz egyik FedEx rep\u00fcl\u0151g\u00e9p \u00e9jjel 1 \u00f3ra ut\u00e1n n\u00e9h\u00e1ny perccel \u00e9rkezett, \u00e9s \u00f6sszesen \u00f6tezer p\u00e1r keszty\u0171t hozott. A m\u00e1sik tehersz\u00e1ll\u00edt\u00f3 6 \u00f3ra ut\u00e1n n\u00e9h\u00e1ny perccel landolt, \u00e9s mintegy 20 ezer maszkot hozott Budapestre.\n\n\nSzerd\u00e1n m\u00e9g tov\u00e1bbi \u00f6t g\u00e9pet v\u00e1rnak - f\u0171zte hozz\u00e1, azzal egy\u00fctt, hogy ezek k\u00f6z\u00fcl az egyik -, amelyik Hongkongb\u00f3l tart Budapestre - \u00e9ppen a kazahszt\u00e1ni Karagand\u00e1ban tankol. Ezzel \u00e9rkezik majd a m\u00e1r eml\u00edtett 140 l\u00e9legeztet\u0151g\u00e9p.\nA rep\u00fcl\u0151g\u00e9pek k\u00f6z\u00fcl h\u00e1rom v\u00e1rhat\u00f3an 7 \u00f3ra k\u00f6r\u00fcl fog lesz\u00e1llni Budapesten, ezek hozz\u00e1k a majdnem \u00f6tmilli\u00f3 maszkot, \u00edgy maszkban egy olyan nagys\u00e1grendet \u00e9r\u00fcnk el, ami komolynak mondhat\u00f3 - tette hozz\u00e1. Mint elhangzott, ezzel 36 milli\u00f3ra n\u0151 a beszerzett maszkok sz\u00e1ma.\n\u00a0\nForr\u00e1s: MTI\n\n"}]