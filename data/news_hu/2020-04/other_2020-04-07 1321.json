[{"date": "2020-04-07 13:21", "url": "https://koronavirus.gov.hu/cikkek/az-egyik-fo-feladat-az-egeszsegugyi-keszletek-vedelme", "h1": "Az egyik f\u0151 feladat az eg\u00e9szs\u00e9g\u00fcgyi k\u00e9szletek v\u00e9delme", "body": "\nA koronav\u00edrus-j\u00e1rv\u00e1ny miatt kirendelt k\u00f3rh\u00e1zparancsnokok egyik f\u0151 feladata az eg\u00e9szs\u00e9g\u00fcgyi k\u00e9szletek - p\u00e9ld\u00e1ul gy\u00f3gyszerk\u00e9szletek, fert\u0151tlen\u00edt\u0151szerek - v\u00e9delme - jelentette ki az orsz\u00e1gos k\u00f3rh\u00e1zf\u0151parancsnok a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nHalmosi Zsolt hozz\u00e1tette: a v\u00e9dekez\u00e9si mechanizmusokat \u00e9s a vagyonbiztons\u00e1got ellen\u0151rizni kell.\nSz\u00f3lt arr\u00f3l, hogy t\u00f6bb esetben p\u00e9ld\u00e1ul a k\u00f3rh\u00e1zi sz\u00e1jmaszkok, fert\u0151tlen\u00edt\u0151szerek \u00fatj\u00e1t nem lehetett k\u00f6vetni. T\u00f6bb int\u00e9zm\u00e9nyvezet\u0151 feljelent\u00e9st is tett, \u00edgy t\u00f6bb b\u00fcntet\u0151elj\u00e1r\u00e1s is folyamatban van amiatt, hogy eg\u00e9szs\u00e9g\u00fcgyi k\u00e9szletek t\u0171ntek el a k\u00f3rh\u00e1zakb\u00f3l - ismertette a vez\u00e9r\u0151rnagy.\n\nA k\u00f3rh\u00e1zparancsnokok m\u00e1sik f\u0151 feladata a j\u00e1rv\u00e1ny\u00fcgyi szab\u00e1lyok betartat\u00e1sa az int\u00e9zm\u00e9ny ter\u00fclet\u00e9n. Fontos, hogy azok, akiknek sz\u00fcks\u00e9ges, meghat\u00e1rozott rend szerint - el\u0151sz\u0171r\u00e9st k\u00f6vet\u0151en, megfelel\u0151 v\u00e9d\u0151felszerel\u00e9sben - l\u00e9phessenek csak be a k\u00f3rh\u00e1z ter\u00fclet\u00e9re - hangs\u00falyozta Halmosi Zsolt, r\u00e1mutatva, \"egyetlen kis hiba kock\u00e1zatot jelenthet az int\u00e9zm\u00e9ny m\u0171k\u00f6d\u00e9s\u00e9re\".\nA vez\u00e9r\u0151rnagy kiemelte, a sikeres v\u00e9dekez\u00e9sben fontos, hogy a k\u00f3rh\u00e1zparancsnokok \u00e9s az int\u00e9zm\u00e9nyvezet\u0151k k\u00f6z\u00f6tt szoros egy\u00fcttm\u0171k\u00f6d\u00e9s legyen.\nEml\u00e9keztetett, Orb\u00e1n Viktor minisztereln\u00f6k bejelent\u00e9se nyom\u00e1n m\u00e1rcius 30. \u00f3ta 108 eg\u00e9szs\u00e9g\u00fcgyi int\u00e9zm\u00e9nyben k\u00f3rh\u00e1zparancsnok seg\u00edti az int\u00e9zm\u00e9ny m\u0171k\u00f6d\u00e9s\u00e9t \u00e9s az eg\u00e9szs\u00e9g\u00fcgyi k\u00e9szletek v\u00e9delm\u00e9t.\n\u00a0\nForr\u00e1s: MTI\n\n"}]