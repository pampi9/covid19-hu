[{"date": "2020-04-15 19:21", "url": "https://koronavirus.gov.hu/cikkek/itm-allamtitkar-felvetelinel-zarovizsganal-es-diplomaszerzesnel-valtozasok-jarvany-miatt", "h1": "ITM-\u00e1llamtitk\u00e1r: a felv\u00e9telin\u00e9l, a z\u00e1r\u00f3vizsg\u00e1n\u00e1l, \u00e9s a diplomaszerz\u00e9sn\u00e9l is v\u00e1ltoz\u00e1sok a j\u00e1rv\u00e1ny miatt", "body": "\nT\u00f6bb, a fels\u0151oktat\u00e1si felv\u00e9telit, illetve a z\u00e1r\u00f3vizsg\u00e1kat \u00e9s a diplomaszerz\u00e9st is \u00e9rint\u0151 v\u00e1ltoz\u00e1sr\u00f3l is d\u00f6nt\u00f6tt a korm\u00e1ny. Az int\u00e9zked\u00e9sek c\u00e9lja az, hogy a mostani, a koronav\u00edrus-j\u00e1rv\u00e1ny miatt kialakult helyzetben - a neh\u00e9zs\u00e9gek ellen\u00e9re is - a lehet\u0151 legteljesebben szolg\u00e1lja a rendszer a fiatalok \u00e9rdekeit - mondta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra.\n\nEhhez elmond\u00e1sa szerint h\u00e1rom szempontot kellett \u00f6sszehangolni. Az els\u0151 \u00e9s legfontosabb, az eg\u00e9szs\u00e9g \u00e9s az \u00e9let v\u00e9delme. Emellett figyelemmel kellett lenni arra is, hogy a di\u00e1kokat ne \u00e9rje h\u00e1tr\u00e1ny, a lehet\u0151 legkevesebb \u00e9rdemi m\u00f3dos\u00edt\u00e1s t\u00f6rt\u00e9njen a folyamatokban. Illetve minden d\u00f6nt\u00e9st \u00fagy kellett meghozni, hogy azok a k\u00f6zelj\u00f6v\u0151ben, valamint k\u00f6z\u00e9pt\u00e1von, a j\u00e1rv\u00e1ny ut\u00e1ni gazdas\u00e1gi \u00e9p\u00edtkez\u00e9s id\u0151szak\u00e1ban is megfelel\u0151 h\u00e1tteret jelentsenek a fiataloknak - sorolta Schanda Tam\u00e1s.\nAz \u00e1llamtitk\u00e1r kifejtette: ennek \u00e9rdek\u00e9ben a korm\u00e1ny - a megfelel\u0151 jogszab\u00e1lyi k\u00f6rnyezet megalkot\u00e1s\u00e1val - lehet\u0151v\u00e9 tette az egyes int\u00e9zm\u00e9nyeknek, hogy biztons\u00e1gos k\u00f6r\u00fclm\u00e9nyek k\u00f6z\u00f6tt szervezhess\u00e9k meg a k\u00fcl\u00f6nb\u00f6z\u0151 vizsgafolyamatokat. \u00cdgy az idei \u00e1ltal\u00e1nos fels\u0151oktat\u00e1si felv\u00e9teli elj\u00e1r\u00e1sban a szem\u00e9lyes jelenl\u00e9tet ig\u00e9nyl\u0151 vizsg\u00e1kat \u00fagy kell megszervezni, hogy az szem\u00e9lyes \u00e9rintkez\u00e9st ne ig\u00e9nyeljen, a m\u00e1sf\u00e9l m\u00e9teres t\u00e1vols\u00e1g tart\u00e1sa folyamatosan biztos\u00edtott legyen.\nA tan\u00e1rk\u00e9pz\u00e9sben a p\u00e1lyaalkalmass\u00e1gi vizsg\u00e1latban a jelentkez\u0151 el\u0151zetesen megk\u00fcld\u00f6tt motiv\u00e1ci\u00f3s levele szolg\u00e1l alapul, a tan\u00edt\u00f3, konduktor, \u00f3vodapedag\u00f3gus \u00e9s csecsem\u0151- \u00e9s kisgyermeknevel\u0151 k\u00e9pz\u00e9s alkalmass\u00e1gi vizsg\u00e1j\u00e1n pedig a jelentkez\u0151 \u00edr\u00e1sbeli nyilatkozata arr\u00f3l, hogy nincs olyan betegs\u00e9ge, vagy m\u00e1s k\u00f6r\u00fclm\u00e9ny, amely akad\u00e1lyozn\u00e1 fels\u0151oktat\u00e1si tanulm\u00e1nyainak folytat\u00e1s\u00e1t - ismertette.\nJelezte: annak \u00e9rdek\u00e9ben, hogy az egyes int\u00e9zm\u00e9nyek megfelel\u0151en t\u00e1j\u00e9koztathass\u00e1k a fiatalokat a v\u00e1ltoz\u00e1sokr\u00f3l, az Oktat\u00e1si Hivatal lehet\u0151v\u00e9 teszi a fels\u0151oktat\u00e1si felv\u00e9teli t\u00e1j\u00e9koztat\u00f3, azaz a felvi.hu vonatkoz\u00f3 r\u00e9szeinek m\u00f3dos\u00edt\u00e1s\u00e1t - \u00edgy mindenki online t\u00e1j\u00e9koz\u00f3dhat az \u00faj felt\u00e9telekr\u0151l.\nAmi a z\u00e1r\u00f3vizsg\u00e1kat illeti, szint\u00e9n ker\u00fclni kell a szem\u00e9lyes \u00e9rintkez\u00e9seket. Amellett, hogy a m\u00e1sf\u00e9l m\u00e9teres t\u00e1vols\u00e1g tart\u00e1s\u00e1ra ilyenkor is figyelemmel kell lenni, azt is lehet\u0151v\u00e9 tett\u00fck, hogy ezeken a vizsg\u00e1kon ne h\u00e1rom, hanem csak k\u00e9t f\u0151s legyen a bizotts\u00e1g - ezzel is cs\u00f6kkentve a fert\u0151z\u00e9s terjed\u00e9s\u00e9nek kock\u00e1zat\u00e1t - mondta el a diploma megszerz\u00e9s\u00e9hez elengedhetetlen vizsg\u00e1kkal \u00f6sszef\u00fcgg\u00e9sben Schanda Tam\u00e1s.\nA j\u00e1rv\u00e1ny miatt kialakult vesz\u00e9lyhelyzet \u00f3ri\u00e1si probl\u00e9m\u00e1t jelentene azoknak is, akik most k\u00e9sz\u00fcltek befejezni vagy honos\u00edtani a nyelvvizsg\u00e1jukat. \"\u00dagy d\u00f6nt\u00f6tt\u00fcnk, hogy az \u0151 eset\u00fckben a r\u00e9szeredm\u00e9nyt, illetve a k\u00fclf\u00f6ldi vizsg\u00e1t kell elfogadni komplex nyelvvizsg\u00e1nak, azaz ezek ut\u00e1n j\u00e1r a k\u00f6z\u00e9pfok eset\u00e9ben a 28, fels\u0151fok eset\u00e9ben pedig 40 pont a felv\u00e9teli elj\u00e1r\u00e1sban - fejtette ki az \u00e1llamtitk\u00e1r, majd ismertette a nyelvvizsg\u00e1kat \u00e9rint\u0151 tov\u00e1bbi m\u00f3dos\u00edt\u00e1sokat is.\nT\u00e1j\u00e9koztat\u00e1sa szerint azok, akik 2020. augusztus 31-ig leteszik vagy m\u00e1r letett\u00e9k a z\u00e1r\u00f3vizsg\u00e1t, mentes\u00fclnek a kor\u00e1bban el\u0151\u00edrt nyelvvizsga k\u00f6telezetts\u00e9g al\u00f3l. \"Ennek az egyik oka az, hogy a mostani k\u00f6r\u00fclm\u00e9nyek k\u00f6z\u00f6tt jelent\u0151sen besz\u0171k\u00fcltek a vizsgalehet\u0151s\u00e9gek, \u00edgy nem v\u00e1rhatjuk el, hogy mindenki eleget tegyen ezeknek a k\u00f6vetelm\u00e9nyeknek. A m\u00e1sik szempont, ami alapj\u00e1n \u00edgy d\u00f6nt\u00f6tt\u00fcnk, az az, hogy a gazdas\u00e1g j\u00e1rv\u00e1ny ut\u00e1ni \u00fajraind\u00edt\u00e1s\u00e1hoz sz\u00fcks\u00e9g van minden j\u00f3l k\u00e9pzett fiatalra. A z\u00e1r\u00f3vizsga megl\u00e9te tan\u00fas\u00edtja azt, hogy valaki a megfelel\u0151 szakmai tud\u00e1s birtok\u00e1ban van, \u00edgy a rendk\u00edv\u00fcli k\u00f6r\u00fclm\u00e9nyek k\u00f6z\u00f6tt a nyelvvizsga megl\u00e9t\u00e9t\u0151l eltekint\u00fcnk\" - magyar\u00e1zta az \u00e1llamtitk\u00e1r a mintegy 75 ezer embert \u00e9rint\u0151 d\u00f6nt\u00e9s h\u00e1tter\u00e9t.\nElmondta, arra k\u00e9rt\u00e9k az int\u00e9zm\u00e9nyeket, hogy az oklevelek ki\u00e1ll\u00edt\u00e1s\u00e1t halad\u00e9ktalanul kezdj\u00e9k meg. Hozz\u00e1tette: ehhez a korm\u00e1ny term\u00e9szetesen minden technikai seg\u00edts\u00e9get megad az Oktat\u00e1si Hivatal k\u00f6zrem\u0171k\u00f6d\u00e9s\u00e9vel. A gyakorlati tudnival\u00f3kkal kapcsolatban arr\u00f3l sz\u00e1molt be, hogy a hallgat\u00f3kat, volt hallgat\u00f3kat az adott egyetem, f\u0151iskola fogja \u00e9rtes\u00edteni a r\u00e9szletekr\u0151l, \u00e9s term\u00e9szetesen a diploma \u00e1tv\u00e9tele sor\u00e1n is ker\u00fclni kell a szem\u00e9lyes kontaktust.\n\"Term\u00e9szetesen tov\u00e1bbra is meggy\u0151z\u0151d\u00e9s\u00fcnk, hogy a megfelel\u0151 szint\u0171 idegennyelv-tud\u00e1s kiemelked\u0151 jelent\u0151s\u00e9g\u0171. A nyelvtanul\u00e1st\u00f3l, \u00e9s \u00edgy ak\u00e1r a vizsg\u00e1z\u00e1st\u00f3l elt\u00e1ntor\u00edtani teh\u00e1t nem szeretn\u00e9nk senkit. \u00c9ppen ez\u00e9rt tett\u00fck lehet\u0151v\u00e9 azt, hogy az arra alkalmas nyelvvizsga-k\u00f6zpontok online is tarthassanak vizsg\u00e1kat\" - jelentette ki. K\u00f6z\u00f6lte, azok a vizsgak\u00f6zpontok k\u00e9rhetik az akkredit\u00e1ci\u00f3juk online vizsg\u00e1ztat\u00e1ssal val\u00f3 kieg\u00e9sz\u00edt\u00e9s\u00e9t a vesz\u00e9lyhelyzet idej\u00e9re, amelyek rendelkeznek a sz\u00e1m\u00edt\u00f3g\u00e9pes nyelvvizsg\u00e1k lebonyol\u00edt\u00e1s\u00e1ra \u00e9rv\u00e9nyes enged\u00e9llyel.\n\nMTI 2020. \u00e1prilis 15.\n\n"}]