[{"date": "2020-04-29 18:00", "url": "https://koronavirus.gov.hu/cikkek/itm-szerdatol-meg-szelesebb-korben-erheto-el-munkahelyvedelmi-bertamogatas", "h1": "ITM: szerd\u00e1t\u00f3l m\u00e9g sz\u00e9lesebb k\u00f6rben \u00e9rhet\u0151 el a munkahelyv\u00e9delmi b\u00e9rt\u00e1mogat\u00e1s", "body": "\nA munkahelyv\u00e9delmi b\u00e9rt\u00e1mogat\u00e1s ig\u00e9nyl\u00e9shez a weboldalon (https://www.munka.hu/) m\u00e1r el\u00e9rhet\u0151 az \u00faj, m\u00f3dos\u00edtott formanyomtatv\u00e1ny, amelynek seg\u00edts\u00e9g\u00e9vel m\u00e9g egyszer\u0171bben k\u00e9rv\u00e9nyezhet\u0151 a t\u00e1mogat\u00e1s - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\nA korm\u00e1ny els\u0151dleges c\u00e9lja tov\u00e1bbra is az, hogy a koronav\u00edrus hat\u00e1sait ellens\u00falyozva a lehet\u0151 legt\u00f6bb munkahelyet megv\u00e9dje, \u00e9s annyi munkahelyet teremtsen, amennyit a j\u00e1rv\u00e1ny t\u00f6nkretesz. A kamar\u00e1kt\u00f3l, szakmai szervezetekt\u0151l be\u00e9rkezett javaslatokra a miniszt\u00e9rium halad\u00e9ktalanul reag\u00e1lt, \u00edgy a munkahelyv\u00e9delmi b\u00e9rt\u00e1mogat\u00e1si program m\u00e9g sz\u00e9lesebb munkav\u00e1llal\u00f3i r\u00e9teg sz\u00e1m\u00e1ra jelent seg\u00edts\u00e9get -\u00a0\u00a0jelentette ki a k\u00f6zlem\u00e9ny szerint Bod\u00f3 S\u00e1ndor, az\u00a0ITM\u00a0foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra. \u00a0\u00a0\u00a0\u00a0Szerd\u00e1t\u00f3l a\u00a0https://www.munka.hu/\u00a0weboldalon el\u00e9rhet\u0151 az \u00faj, m\u00f3dos\u00edtott, egyoldalas formanyomtatv\u00e1ny, amelyet a munkav\u00e1llal\u00f3nak \u00e9s a munk\u00e1ltat\u00f3nak k\u00f6z\u00f6sen kell kit\u00f6ltenie. Az \u00faj k\u00e9relem seg\u00edts\u00e9g\u00e9vel egyszer\u0171en k\u00e9rv\u00e9nyezhet\u0151 a t\u00e1mogat\u00e1s. A m\u00f3dos\u00edt\u00e1sokat a folyamatban l\u00e9v\u0151 elj\u00e1r\u00e1sokban is alkalmazni kell, ugyanakkor az \u00fcgyint\u00e9z\u00e9si hat\u00e1rid\u0151 a rendelet hat\u00e1lybal\u00e9p\u00e9s\u00e9nek napj\u00e1val \u00fajrakezd\u0151dik - \u00edrt\u00e1k. \u00a0\u00a0\nSzint\u00e9n szerd\u00e1t\u00f3l l\u00e9p hat\u00e1lyba t\u00f6bb m\u00f3dos\u00edt\u00e1s. A kies\u0151 munkaid\u0151 ezent\u00fal 15-75 sz\u00e1zal\u00e9kig terjedhet, azaz a r\u00e9szmunkaid\u0151 ak\u00e1r napi 2 \u00f3ra is lehet a t\u00e1mogat\u00e1s ig\u00e9nybev\u00e9tele eset\u00e9n 8 \u00f3r\u00e1s eredeti munkaid\u0151t felt\u00e9telezve. Ha a cs\u00f6kkentett munkaid\u0151 a m\u00f3dos\u00edt\u00e1s el\u0151tti munkaszerz\u0151d\u00e9s szerinti munkaid\u0151 fel\u00e9t nem \u00e9ri el, az egy\u00e9ni fejleszt\u00e9si id\u0151 alkalmaz\u00e1sa csup\u00e1n aj\u00e1nl\u00e1s lesz. \u00a0\u00a0\u00a0\u00a0\nA m\u00f3dos\u00edt\u00e1ssal t\u00f6bbek k\u00f6z\u00f6tt az volt a sz\u00e1nd\u00e9k, hogy azok is b\u00e9rt\u00e1mogat\u00e1sban r\u00e9szes\u00fclhessenek, akiket jobban \u00e9rint a v\u00e1ls\u00e1g, \u00e9s \u00edgy csak 50 sz\u00e1zal\u00e9kn\u00e1l alacsonyabb r\u00e9szmunkaid\u0151ben tudnak dolgozni. A m\u00f3dos\u00edt\u00e1s \u00e9rtelm\u00e9ben azok a munkav\u00e1llal\u00f3k, akiknek a r\u00e9szmunkaideje 50 sz\u00e1zal\u00e9k al\u00e1 cs\u00f6kken, havonta \u00e9s egy\u00e9nenk\u00e9nt ak\u00e1r 100 ezer forintot meghalad\u00f3 t\u00e1mogat\u00e1sban is r\u00e9szes\u00fclhetnek. Akin\u00e9l nem l\u00e9pi \u00e1t a r\u00e9szmunkaid\u0151 az 50 sz\u00e1zal\u00e9kot, azokn\u00e1l a t\u00e1mogat\u00e1si \u00f6sszeg tov\u00e1bbra is legfeljebb 75 ezer forint marad - fogalmazott Bod\u00f3 S\u00e1ndor. \u00a0\u00a0\u00a0\u00a0\n\nA munk\u00e1ltat\u00f3knak eddig a munkaszerz\u0151d\u00e9s m\u00f3dos\u00edt\u00e1s\u00e1t vagy a cs\u00f6kkentett munkaid\u0151r\u0151l \u00e9s az egy\u00e9ni fejleszt\u00e9si id\u0151r\u0151l sz\u00f3l\u00f3 meg\u00e1llapod\u00e1sokat minden munkav\u00e1llal\u00f3val egyedileg kellett megk\u00f6tni\u00fck, ezent\u00fal a korm\u00e1nyrendelet erej\u00e9n\u00e9l fogva a hat\u00e1rozathozatal napj\u00e1t\u00f3l automatikusan m\u00f3dosulnak a munkaszerz\u0151d\u00e9sek, egyszer\u0171s\u00edtve ezzel az adminisztr\u00e1ci\u00f3t. \u00a0\u00a0\u00a0\u00a0\nA b\u00e9rt\u00e1mogat\u00e1s a m\u00f3dos\u00edt\u00e1sok r\u00e9v\u00e9n a munkaid\u0151keretben foglalkoztatottakra is kiterjed. A rendelet t\u00e9telesen kimondja, hogy a t\u00e1mogat\u00e1s t\u00e1vmunka \u00e9s otthoni munkav\u00e9gz\u00e9s eset\u00e9n is ig\u00e9nyelhet\u0151.\nA v\u00e1ltoz\u00e1sok egy\u00e9rtelm\u0171s\u00edtik, hogy a v\u00e1llalkoz\u00e1sok kiz\u00e1r\u00f3lag a t\u00e1mogat\u00e1ssal \u00e9rintett munkav\u00e1llal\u00f3k eset\u00e9n nem rendelhetnek el rendk\u00edv\u00fcli munkav\u00e9gz\u00e9st, \u00e9s hogy a foly\u00f3s\u00edt\u00e1s id\u0151szaka alatt ezent\u00fal a k\u00f6lcs\u00f6nbead\u00f3 c\u00e9gek is ig\u00e9nybe vehetik a t\u00e1mogat\u00e1st. \u00a0\u00a0\u00a0\u00a0Bod\u00f3 S\u00e1ndor kiemelte, a m\u00f3dos\u00edt\u00e1sokt\u00f3l azt v\u00e1rja a korm\u00e1ny, hogy a v\u00edrusv\u00e1ls\u00e1g miatt bajba jutott v\u00e1llalkoz\u00e1sok fenn tudnak maradni, k\u00e9pesek lesznek meg\u0151rizni a munkahelyeket, megtartani munkav\u00e1llal\u00f3ikat - olvashat\u00f3 a k\u00f6zlem\u00e9nyben.\n\n\nMTI 2020. \u00e1prilis 29., szerda 13:20\n\n"}]