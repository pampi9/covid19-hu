[{"date": "2020-04-07 14:52", "url": "https://koronavirus.gov.hu/cikkek/meghaladta-15-ezret-hatosagi-hazi-karantenban-levok-szama", "h1": "Meghaladta a 15 ezret a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma", "body": "\nMeghaladta a 15 ezret a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma. Magyarorsz\u00e1g minden ter\u00fclet\u00e9n van karant\u00e9n, a legt\u00f6bb a f\u0151v\u00e1rosban \u00e9s Pest megy\u00e9ben - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: k\u00e9szletfelm\u00e9r\u00e9seik alapj\u00e1n, kedden kilenc k\u00f3rh\u00e1zba sz\u00e1ll\u00edtanak egy\u00e9ni v\u00e9d\u0151felszerel\u00e9seket, k\u00f6zt\u00fck seb\u00e9szeti \u00e9s speci\u00e1lis orvosi maszkokat, v\u00e9d\u0151ruh\u00e1t, arcv\u00e9d\u0151 pajzsokat, v\u00e9d\u0151szem\u00fcvegeket.\nK\u00f6z\u00f6lte: a hat\u00f3s\u00e1gi h\u00e1zi karant\u00e9nban l\u00e9v\u0151k negyede Budapesten \u00e9s Pest megy\u00e9ben van.\nIsmertette: jelent\u0151s forr\u00e1sokat k\u00fcl\u00f6n\u00edtett el a korm\u00e1ny a j\u00e1rv\u00e1ny elleni v\u00e9dekez\u00e9sre, a v\u00e9dekez\u00e9si alapba 663 milli\u00e1rd forint \u00e9rt\u00e9k\u0171 kezd\u0151 p\u00e9nz\u00fcgyi keretet k\u00fcl\u00f6n\u00edtettek el, emellett l\u00e9trej\u00f6tt az Eur\u00f3pai Uni\u00f3b\u00f3l \u00e9rkez\u0151 j\u00e1rv\u00e1ny elleni t\u00e1mogat\u00e1sok alapja is.\nA k\u00f3rh\u00e1zparancsnokok tov\u00e1bbra is ell\u00e1tj\u00e1k a kijel\u00f6lt 108 k\u00f3rh\u00e1zban feladataikat. K\u00e9szletfelm\u00e9r\u00e9seik alapj\u00e1n, kedden kilenc k\u00f3rh\u00e1zba sz\u00e1ll\u00edtanak egy\u00e9ni v\u00e9d\u0151felszerel\u00e9seket, k\u00f6zt\u00fck seb\u00e9szeti \u00e9s speci\u00e1lis orvosi maszkokat, v\u00e9d\u0151ruh\u00e1t, arcv\u00e9d\u0151 pajzsokat, v\u00e9d\u0151szem\u00fcvegeket. A kisz\u00e1ll\u00edt\u00e1sban a Waberers logisztikai v\u00e1llalat ny\u00fajt seg\u00edts\u00e9get - ismertette.\nBesz\u00e1molt arr\u00f3l is, hogy a hat\u00f3s\u00e1gi h\u00e1zi karant\u00e9nokra vonatkoz\u00f3 szab\u00e1lyok betart\u00e1s\u00e1t 122 268 alkalommal ellen\u0151rizt\u00e9k. Emelkedett e szab\u00e1lyok megs\u00e9rt\u0151inek sz\u00e1ma: eddig 499 feljelent\u00e9st tettek, 389 emberre r\u00f3ttak ki helysz\u00edni b\u00edrs\u00e1got, 65-\u00f6t pedig figyelmeztettek.\n\nAz \u00fczletek korl\u00e1tozott nyitvatart\u00e1s\u00e1nak szab\u00e1lyait megszeg\u0151kkel szemben eddig 67 szab\u00e1lys\u00e9rt\u00e9si feljelent\u00e9st tettek, 32 helysz\u00edni b\u00edrs\u00e1got szabtak ki, 51 esetben pedig figyelmeztet\u00e9st alkalmaztak.\nA rom\u00e1n-magyar hat\u00e1rn\u00e1l feltorl\u00f3dott, Nyugat-Eur\u00f3p\u00e1ba tart\u00f3 rom\u00e1n vend\u00e9gmunk\u00e1sokkal kapcsolatban azt mondta: a rom\u00e1n \u00e9s a magyar rend\u0151ri vezet\u00e9s egyeztet\u00e9se nyom\u00e1n id\u0151korl\u00e1ttal este 21 \u00e9s 24 \u00f3ra k\u00f6z\u00f6tt bel\u00e9phetnek a rom\u00e1n vend\u00e9gmunk\u00e1sok Magyarorsz\u00e1g ter\u00fclet\u00e9re, de ennek felt\u00e9tele egy eg\u00e9szs\u00e9g\u00fcgyi vizsg\u00e1lat, valamint az, hogy a rom\u00e1n \u00e1llampolg\u00e1rok hitelt \u00e9rdeml\u0151en tudj\u00e1k igazolni, hogy a c\u00e9lorsz\u00e1g fogadja \u0151ket.\nA hat\u00e1rforgalomr\u00f3l sz\u00f3lva azt mondta, a bel\u00e9p\u0151 teherforgalomban R\u00f6szk\u00e9n\u00e9l kell kisebb v\u00e1rakoz\u00e1si id\u0151vel sz\u00e1molni.\nKiss R\u00f3bert ismertette azt is: 166-ra emelkedett a j\u00e1rv\u00e1nnyal \u00f6sszef\u00fcgg\u00e9sben elk\u00f6vetett b\u0171ncselekm\u00e9nyek sz\u00e1ma, ebb\u0151l 38 csal\u00e1s, 11 j\u00e1rv\u00e1ny\u00fcgyi szab\u00e1lyszeg\u00e9s, 21 k\u00f6zvesz\u00e9llyel fenyeget\u00e9s, \u00e9s 44 esetben rendeltek el nyomoz\u00e1st r\u00e9mh\u00edrterjeszt\u00e9s miatt. Eddig 39 gyan\u00fas\u00edtottat hallgattak ki.\u00a0\nMegeml\u00edtette: legut\u00f3bb egy harmincas \u00e9veiben j\u00e1r\u00f3 budapesti p\u00e1rt fogtak el, mert sz\u00e1jmaszkokat k\u00edn\u00e1ltak az interneten, de csak eltett\u00e9k a v\u00e9tel\u00e1rat, term\u00e9ket nem k\u00fcldtek. T\u00edzmilli\u00f3kkal k\u00e1ros\u00edtottak meg mag\u00e1nszem\u00e9lyeket, orvosokat \u00e9s gy\u00f3gyszert\u00e1rakat.\nArra a k\u00e9rd\u00e9sre, amely szerint k\u00fclf\u00f6ldi sajt\u00f3h\u00edrek szerint Nyugat-Eur\u00f3p\u00e1ban lek\u00f6pik a rend\u0151r\u00f6ket, hogy megfert\u0151zz\u00e9k \u0151ket, Kiss R\u00f3bert azt mondta: ilyesmi Magyarorsz\u00e1gon nem t\u00f6rt\u00e9nt, a magyar rend\u0151rs\u00e9g t\u00e1rsadalmi megbecs\u00fcl\u00e9se j\u00f3. Hozz\u00e1tette: a magyarok ig\u00e9nylik a k\u00f6zter\u00fcleteken a rend\u0151ri jelenl\u00e9tet, ezzel is igyekeznek megfelel\u0151 szinten tartani az emberek biztons\u00e1g\u00e9rzet\u00e9t.\nSzint\u00e9n k\u00e9rd\u00e9sre v\u00e1laszolva k\u00f6z\u00f6lte: a kij\u00e1r\u00e1si korl\u00e1toz\u00e1sok bevezet\u00e9se \u00f3ta t\u00f6bb mint 5000 emberrel szemben int\u00e9zkedtek, ebb\u0151l 3587-et figyelmeztet\u00e9sben r\u00e9szes\u00edtettek, 701 helysz\u00edni b\u00edrs\u00e1got szabtak ki \u00e9s 843 feljelent\u00e9st tettek. Az adatok alapj\u00e1n a szab\u00e1lyszeg\u00e9seket z\u00f6mmel a f\u0151v\u00e1rosban k\u00f6vetik el. Budapesten csak h\u00e9tf\u0151n 273 embert figyelmeztettek, 11-re szabtak ki helysz\u00edni b\u00edrs\u00e1got, \u00e9s 21 feljelent\u00e9st tettek.\nA hamis h\u00edrek bejelent\u00e9si lehet\u0151s\u00e9geit firtat\u00f3 k\u00e9rd\u00e9sre Kiss R\u00f3bert azt mondta: a rend\u0151rs\u00e9g honlapj\u00e1n is megtal\u00e1lhat\u00f3 erre az \u0171rlap, de a 112-es seg\u00e9lyh\u00edv\u00f3n \u00e9s e-mailben is lehet jelezni az ilyen eseteket. Azt k\u00e9rte, hogy ha e-mailben teszi ezt valaki, akkor az \u00e1lh\u00edr linkj\u00e9t is m\u00e1solj\u00e1k be az a lev\u00e9lbe.\nK\u00e9rd\u00e9sre v\u00e1laszolva meger\u0151s\u00edtette: a v\u00e9delmi feladatok ell\u00e1t\u00e1s\u00e1ra \u00e9s az \u00e1ltal\u00e1nos rend\u0151ri feladatok elv\u00e9gz\u00e9s\u00e9re a magyar rend\u0151rs\u00e9gnek megvan a megfelel\u0151 l\u00e9tsz\u00e1ma.\nFelid\u00e9zte: 58 sz\u00e1llod\u00e1t jel\u00f6ltek ki arra a c\u00e9lra, hogy a v\u00e9dekez\u00e9sben seg\u00edt\u0151 eg\u00e9szs\u00e9g\u00fcgyi dolgoz\u00f3kat helyezzenek el benn\u00fck. Megk\u00f6sz\u00f6nte, hogy nagyon sok sz\u00e1lloda maga aj\u00e1nlotta fel ezt a lehet\u0151s\u00e9get.\nK\u00e9rd\u00e9sre elmondta: b\u00e1r d\u00edjmentess\u00e9 tette a korm\u00e1ny a v\u00e1rakoz\u00e1st az utakon, ez nem jelenti azt, hogy lehetne tilosban parkolni - ez k\u00f6zleked\u00e9si szab\u00e1lyszeg\u00e9s, amellyel szemben tov\u00e1bbra is fell\u00e9pnek.\n\u00a0\nForr\u00e1s: MTI\u00a0\n\n"}]