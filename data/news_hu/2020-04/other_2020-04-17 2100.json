[{"date": "2020-04-17 21:00", "url": "https://koronavirus.gov.hu/cikkek/europaban-keves-kivetellel-tovabb-gyorsul-jarvany-osszefoglalo", "h1": "Eur\u00f3p\u00e1ban kev\u00e9s kiv\u00e9tellel tov\u00e1bb gyorsul a j\u00e1rv\u00e1ny - \u00d6SSZEFOGLAL\u00d3", "body": "\nEur\u00f3p\u00e1ban, ahol p\u00e9ntek est\u00e9re meghaladta a 94 ezret az \u00faj t\u00edpus\u00fa koronav\u00edrus hal\u00e1los \u00e1ldozatainak a sz\u00e1ma, az igazolt fert\u0151z\u00f6ttek\u00e9 pedig az egymilli\u00f3t, kev\u00e9s kiv\u00e9tellel tov\u00e1bb gyorsul a j\u00e1rv\u00e1ny terjed\u00e9se.\n\nAz SARS-CoV-2 v\u00edrus okozta sz\u00f6v\u0151dm\u00e9nyekben vil\u00e1gszerte 147 632-en haltak bele, a fert\u0151z\u00f6ttek sz\u00e1ma 2 188 194, a gy\u00f3gyultak\u00e9 pedig 556 734.\nA fert\u0151z\u00f6ttek sz\u00e1ma orsz\u00e1gok szerinti feloszt\u00e1sban a legnagyobb az Egyes\u00fclt \u00c1llamokban, ahol 672 293 ember tesztje lett pozit\u00edv p\u00e9ntek estig, a hal\u00e1los \u00e1ldozatok sz\u00e1ma 33 325, a gy\u00f3gyultak\u00e9 56 243 a Johns Hopkins egyetem \u00f6sszes\u00edt\u00e9se szerint.\nSpanyolorsz\u00e1gban jelent\u0151sen n\u0151tt a fert\u0151z\u00f6ttek \u00e9s az elhunytak sz\u00e1ma, egy nap alatt egy nap alatt 5252-vel, illetve 585-tel, a SARS-CoV-2 v\u00edrust eddig 188 068 esetben mutatt\u00e1k ki. A hal\u00e1lesetek sz\u00e1ma 19 478, 72 963-an pedig meggy\u00f3gyultak. A napi jelent\u00e9sb\u0151l egyel\u0151re hi\u00e1nyoznak az id\u0151sotthonokban \u00e9s szoci\u00e1lis int\u00e9zm\u00e9nyekben megfert\u0151z\u0151d\u00f6ttek, illetve elhunytak adatai, amelyek becsl\u00e9sek szerint ez ak\u00e1r t\u00f6bb ezerrel is n\u00f6velheti a hal\u00e1lesetek sz\u00e1m\u00e1t.\nOlaszorsz\u00e1gban nagym\u00e9rt\u00e9kben cs\u00f6kkent az egy nap alatt diagnosztiz\u00e1lt fert\u0151z\u00f6ttek sz\u00e1ma, a halottak\u00e9 m\u00e9g mindig magas, ez ut\u00f3bbi egy nap alatt 575-tel n\u0151tt \u00e9s el\u00e9rte a 22 745-t. Az \u00faj fert\u0151z\u00f6ttek sz\u00e1ma viszont t\u00f6bb mint harmad\u00e1ra cs\u00f6kkent, \u00e9s a j\u00e1rv\u00e1ny kezdete \u00f3ta most a legmagasabb - 2563 - a napi \u00faj gy\u00f3gyultak sz\u00e1ma, amely \u00edgy t\u00fall\u00e9pte a 42 ezret. Az \u00faj fert\u0151z\u00f6ttek sz\u00e1ma 355 volt az egy nappal ezel\u0151tti 1189-hez k\u00e9pest. Az akt\u00edv fert\u0151z\u00f6ttek sz\u00e1ma el\u00e9rte a 106 962-t.\nFranciaorsz\u00e1gban, ahol cs\u00fct\u00f6rt\u00f6k\u00f6n tet\u0151z\u00f6tt a j\u00e1rv\u00e1ny, t\u00f6bb mint 1000 tenger\u00e9sz fert\u0151z\u00f6d\u00f6tt meg a koronav\u00edrussal a Charles de Gaulle rep\u00fcl\u0151g\u00e9p-hordoz\u00f3n - k\u00f6z\u00f6lte a v\u00e9delmi miniszter. Florence Parly bejelentette, hogy katonai \u00e9s j\u00e1rv\u00e1ny\u00fcgyi vizsg\u00e1lat egyar\u00e1nt folyik az \u00fcgyben.\nNagy-Britanni\u00e1ban p\u00e9ntekre \u00e1tl\u00e9pte a 14 ezret a j\u00e1rv\u00e1ny hal\u00e1los \u00e1ldozatainak a sz\u00e1ma, eddig 14 576-an haltak meg a Covid-19 nev\u0171 betegs\u00e9gben. Egy szak\u00e9rt\u0151 ugyanakkor nem z\u00e1rta ki, hogy az orsz\u00e1gban ak\u00e1r 40 ezer hal\u00e1los \u00e1ldozata is lehet a j\u00e1rv\u00e1nynak, \u00e9s t\u00fal lass\u00fanak nevezte a korm\u00e1ny reag\u00e1l\u00e1s\u00e1t a j\u00e1rv\u00e1nyra.\nSv\u00e1jc korm\u00e1nya p\u00e9nteken tov\u00e1bbra is nagy \u00f3vatoss\u00e1gra intette a lakoss\u00e1got a koronav\u00edrus-j\u00e1rv\u00e1ny miatt, j\u00f3llehet cs\u00fct\u00f6rt\u00f6k\u00f6n t\u00f6bb szigor\u00edt\u00e1s enyh\u00edt\u00e9s\u00e9t jelentette be. Az orsz\u00e1gban p\u00e9nteki k\u00f6zl\u00e9s szerint 1059-en haltak meg a j\u00e1rv\u00e1ny miatt, az el\u0151z\u0151 24 \u00f3r\u00e1ban 42-en. Az \u00fajabb, bizony\u00edtottan koronav\u00edrust\u00f3l fert\u0151z\u00f6ttek sz\u00e1ma 346-tal n\u0151tt, ami j\u00f3val kevesebb, mint a j\u00e1rv\u00e1ny cs\u00facspontj\u00e1n.\nBelgiumban p\u00e9nteken \u00e1tl\u00e9pte az \u00f6tezret a hal\u00e1lesetek sz\u00e1ma, a v\u00edrus terjed\u00e9se tov\u00e1bbra is t\u00f6retlen, a fert\u0151z\u00e9sek sz\u00e1ma 1329 \u00faj esettel 36 138. Hollandi\u00e1ban k\u00f6zel 30 500 fert\u0151z\u00f6ttet tartanak nyilv\u00e1n, a halottak sz\u00e1ma 181-gyel 3315-re n\u0151tt.\nSikeresek az \u00faj t\u00edpus\u00fa koronav\u00edrus terjed\u00e9s\u00e9nek lass\u00edt\u00e1s\u00e1ra bevezetett int\u00e9zked\u00e9sek, \u00edgy a j\u00e1rv\u00e1ny ism\u00e9t ellen\u0151rizhet\u0151v\u00e9 v\u00e1lt N\u00e9metorsz\u00e1gban - jelentette ki Jens Spahn sz\u00f6vets\u00e9gi eg\u00e9szs\u00e9g\u00fcgyi miniszter. Siker\u00fclt megakad\u00e1lyozni az eg\u00e9szs\u00e9g\u00fcgyi ell\u00e1t\u00f3rendszer t\u00falterhel\u0151d\u00e9s\u00e9t. P\u00e9ntek este a hal\u00e1lesetek sz\u00e1ma 4 193, az igazolt fert\u0151z\u00f6ttek\u00e9 138 456 volt.\nLengyelorsz\u00e1gban a p\u00e9ntek d\u00e9lel\u0151tti adatok szerint 8214-re n\u0151tt a kimutatott fert\u0151z\u00e9sek sz\u00e1ma, az elm\u00falt 24 \u00f3r\u00e1ban 443 \u00faj megbeteged\u00e9st regisztr\u00e1ltak, ami enyhe n\u00f6veked\u00e9st jelent az el\u0151z\u0151 napokhoz k\u00e9pest. Egy nap alatt 26 beteg halt meg, \u00e9s 82-ten gy\u00f3gyultak fel a betegs\u00e9gb\u0151l. \u00d6sszesen 318 a hal\u00e1lesetek \u00e9s 866 a felgy\u00f3gyultak sz\u00e1ma.\n\u00c1prilis v\u00e9g\u00e9t\u0151l \u00fajra enged\u00e9lyezik a nyilv\u00e1nos mis\u00e9ket \u00e9s az egyh\u00e1zi rendezv\u00e9nyeket a csehorsz\u00e1gi templomokban. Csehorsz\u00e1gban lelassult a fert\u0151z\u00f6ttek sz\u00e1m\u00e1nak napi n\u00f6veked\u00e9se. P\u00e9ntek reggel 6437 fert\u0151z\u00f6ttet tartottak nyilv\u00e1n, ami 134-gyel t\u00f6bb, mint cs\u00fct\u00f6rt\u00f6k\u00f6n.\u00a0\u00a0\u00a0\u00a0Rom\u00e1ni\u00e1ban a fert\u0151z\u00e9s terjed\u00e9se az ut\u00f3bbi h\u00e9t ritmus\u00e1ban folytat\u00f3dott, az elm\u00falt napban 360-nal 8067-re emelkedett az orsz\u00e1gban eddig regisztr\u00e1lt koronav\u00edrus-fert\u0151z\u00f6ttek sz\u00e1ma, a hal\u00e1lesetek\u00e9 pedig el\u00e9rte a 400-at.\nSzlov\u00e9nia h\u00e9tf\u0151t\u0151l enyh\u00edt a koronav\u00edrus-j\u00e1rv\u00e1ny terjed\u00e9s\u00e9nek megakad\u00e1lyoz\u00e1s\u00e1ra hozott korl\u00e1toz\u00e1sokon, mert a korm\u00e1ny \u00fagy \u00e9rt\u00e9kelte, a j\u00e1rv\u00e1ny fokozatosan al\u00e1bbhagyott. Horv\u00e1torsz\u00e1gban a legfrissebb adatok szerint egy nap alatt 23-al, 1814-re n\u0151tt a regisztr\u00e1lt fert\u0151z\u00f6ttek sz\u00e1ma, 36 hal\u00e1los \u00e1ldozata van a j\u00e1rv\u00e1nynak.\n\u00dajabb szigor\u00edt\u00e1sokat vezettek be a nyugat-balk\u00e1ni orsz\u00e1gokban az ortodox h\u00fasv\u00e9ti h\u00e9tv\u00e9g\u00e9re: kij\u00e1r\u00e1si tilalommal \u00e9s a liturgi\u00e1k l\u00e1togat\u00e1s\u00e1nak tilt\u00e1s\u00e1val igyekeznek megakad\u00e1lyozni, hogy az \u00fcnnepl\u00e9s tov\u00e1bbi \u00faj t\u00edpus\u00fa koronav\u00edrus-fert\u0151z\u00e9sekhez vezessen.\nUkrajn\u00e1ban az elm\u00falt napokban folyamatosan gyorsul a fert\u0151z\u00e9s terjed\u00e9se. Moszkv\u00e1ban az \u00f6sszes v\u00edrusos l\u00e9g\u00fati fert\u0151z\u00f6ttet Covid-19 gyan\u00faj\u00e1val fogj\u00e1k kezelni, \u00e9s kiterjesztik r\u00e1juk a b\u00edrs\u00e1gol\u00e1st is a hat\u00f3s\u00e1gi h\u00e1zi karant\u00e9n megs\u00e9rt\u00e9s\u00e9\u00e9rt.\nT\u00f6r\u00f6korsz\u00e1gban egy nap alatt 126-tal 1769-re n\u0151tt a hal\u00e1lesetek sz\u00e1ma, az \u00faj fert\u0151z\u00f6ttek\u00e9 pedig 4353-mal volt t\u00f6bb, mint az el\u0151z\u0151 nap. Nyomoz\u00e1s indult a k\u00e9t legn\u00e9pesebb v\u00e1ros, Isztambul \u00e9s Ankara ellenz\u00e9ki f\u0151polg\u00e1rmesterei ellen amiatt, hogy az \u00e1ltaluk vezetett \u00f6nkorm\u00e1nyzatok j\u00f3t\u00e9konys\u00e1gi adom\u00e1nygy\u0171jt\u00e9st ind\u00edtottak az \u00faj t\u00edpus\u00fa koronav\u00edrus-j\u00e1rv\u00e1ny miatt.\nIr\u00e1nban p\u00e9ntekre virrad\u00f3an 89-en haltak meg az \u00faj t\u00edpus\u00fa koronav\u00edrus okozta betegs\u00e9gben, az \u00faj fert\u0151z\u00f6ttek sz\u00e1ma k\u00f6zel 1500. A hadsereg napja alkalm\u00e1b\u00f3l orsz\u00e1gszerte megrendezett katonai par\u00e1d\u00e9kon a hadsereg tagjai eg\u00e9szs\u00e9g\u00fcgyi v\u00e9d\u0151felszerel\u00e9sben, fert\u0151tlen\u00edt\u0151 aut\u00f3kkal \u00e9s mobilk\u00f3rh\u00e1zakkal vonultak fel. Az orsz\u00e1gban a fert\u0151z\u00f6ttek sz\u00e1ma az\u00a0\u00a079 494-et, a hal\u00e1los \u00e1ldozatok\u00e9 pedig 4958.\nFelfel\u00e9 jav\u00edtotta az \u00faj koronav\u00edrus-fert\u0151z\u00f6ttek \u00e9s a fert\u0151z\u00e9sb\u0151l ad\u00f3d\u00f3 hal\u00e1loz\u00e1sok sz\u00e1m\u00e1t a k\u00f6z\u00e9p-k\u00ednai Vuhan, tov\u00e1bbi 1290-nel 3869-re korrig\u00e1lt\u00e1k, a betegek\u00e9t pedig 325-tel 50 333-ra jav\u00edtott\u00e1k.\u00a0\u00a0\n\n\nMTI 2020. \u00e1prilis 17.\n\n"}]