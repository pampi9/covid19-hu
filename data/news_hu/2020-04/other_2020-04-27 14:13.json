[{"date": "2020-04-27 14:13", "url": "https://koronavirus.gov.hu/cikkek/az-erettsegizok-lehetoleg-elektronikus-uton-vasaroljak-meg-jegyeiket", "h1": "Az \u00e9retts\u00e9giz\u0151k lehet\u0151leg elektronikus \u00faton v\u00e1s\u00e1rolj\u00e1k meg jegyeiket", "body": "\nA kialakult j\u00e1rv\u00e1nyhelyzetre tekintettel a Vol\u00e1nbusz k\u00e9ri, hogy az \u00e9retts\u00e9giz\u0151k lehet\u0151s\u00e9g szerint elektronikus \u00faton v\u00e1s\u00e1rolj\u00e1k meg jegy\u00fcket, b\u00e9rlet\u00fcket.\n\n\nA Vol\u00e1nbusz Zrt. h\u00e9tf\u0151n az MTI-nek k\u00fcld\u00f6tt k\u00f6zlem\u00e9nyben arra h\u00edvja fel az \u00e9retts\u00e9gire utaz\u00f3 di\u00e1kok figyelm\u00e9t, hogy az iskol\u00e1k m\u00e1rcius 16-i bez\u00e1r\u00e1sa \u00e9s a tantermen k\u00edv\u00fcli digit\u00e1lis munkarend bevezet\u00e9se \u00f3ta eltelt id\u0151szakban sz\u00e1mos v\u00e1ltoz\u00e1s l\u00e9pett \u00e9letbe a Vol\u00e1nbusz j\u00e1ratainak k\u00f6zleked\u00e9s\u00e9vel kapcsolatban.\nA j\u00e1rm\u0171vezet\u0151k \u00e9s az utasok eg\u00e9szs\u00e9g\u00e9nek meg\u0151rz\u00e9se \u00e9rdek\u00e9ben m\u00e1rcius 23-t\u00f3l sz\u00fcnetel az els\u0151 ajt\u00f3s felsz\u00e1ll\u00e1s \u00e9s az aut\u00f3busz-vezet\u0151i jegy\u00e9rt\u00e9kes\u00edt\u00e9s a t\u00e1rsas\u00e1g \u00e1ltal \u00fczemeltetett aut\u00f3busz-j\u00e1ratokon.\nA jegyek \u00e9s b\u00e9rletek megv\u00e1lt\u00e1s\u00e1ra el\u0151v\u00e9telben van lehet\u0151s\u00e9g a K\u00f6zleked\u00e9si Mobiljegy \u00e9s a Simple applik\u00e1ci\u00f3kon kereszt\u00fcl, a Vol\u00e1nbusz honlapj\u00e1n el\u00e9rhet\u0151 online \u00e9rt\u00e9kes\u00edt\u00e9si rendszerben, valamint szem\u00e9lyesen az el\u0151v\u00e9teli p\u00e9nzt\u00e1rakban, az automat\u00e1kb\u00f3l, vagy a nyitva tart\u00f3 szerz\u0151d\u00e9ses partnerekn\u00e9l.\nA Vol\u00e1nbusz k\u00f6z\u00f6lte azt is, hogy m\u00e1rcius 25-t\u0151l valamennyi helyk\u00f6zi j\u00e1rat tan\u00edt\u00e1si sz\u00fcnet idej\u00e9n \u00e9rv\u00e9nyes menetrend szerint indul, de az \u00e9retts\u00e9gi id\u0151szakban a Budapest k\u00f6rny\u00e9ki k\u00f6zleked\u00e9sben a tan\u00edt\u00e1si id\u0151szakra vonatkoz\u00f3 menetrend lesz \u00e9rv\u00e9nyben.\n\u00a0\n\nForr\u00e1s: MTI\n\n"}]