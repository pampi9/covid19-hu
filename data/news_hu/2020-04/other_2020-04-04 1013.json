[{"date": "2020-04-04 10:13", "url": "https://koronavirus.gov.hu/cikkek/orban-viktor-annyi-munkahelyet-fogunk-letrehozni-amennyit-koronavirus-elpusztit", "h1": "Orb\u00e1n Viktor: annyi munkahelyet fogunk l\u00e9trehozni, amennyit a koronav\u00edrus elpuszt\u00edt", "body": "\nA magyar munkaalap\u00fa gazdas\u00e1gra, a munkahelyek megv\u00e9d\u00e9s\u00e9ben szerzett magyar tapasztalatokra h\u00edvta fel a figyelmet Orb\u00e1n Viktor minisztereln\u00f6k abban a v\u00e1laszlev\u00e9lben, melyet az Eur\u00f3pai Szakszervezeti Sz\u00f6vets\u00e9g (ETUC) f\u0151titk\u00e1r\u00e1nak \u00edrt - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\nLuca Visentini a napokban egy ny\u00edlt lev\u00e9lben aggodalm\u00e1t fejezi ki azokkal az int\u00e9zked\u00e9sekkel kapcsolatban, amelyekkel a magyar korm\u00e1ny enyh\u00edten\u00e9 a koronav\u00edrus-j\u00e1rv\u00e1ny miatt v\u00e1rhat\u00f3 gazdas\u00e1gi k\u00e1rokat.\nOrb\u00e1n Viktor v\u00e1lasz\u00e1ban azt \u00edrta: \"ritka megtiszteltet\u00e9s a magyar minisztereln\u00f6k sz\u00e1m\u00e1ra, hogy levelet kaphat \u00d6nt\u0151l. A mostani koronav\u00edrus-j\u00e1rv\u00e1ny okozta gazdas\u00e1gi bajok indokolj\u00e1k az \u00d6n k\u00fcl\u00f6nleges gesztus\u00e1t. \u00d6r\u00f6mmel l\u00e1tom, hogy nyomon k\u00f6veti a magyar korm\u00e1ny \u00e9s a magyar n\u00e9p koronav\u00edrus legy\u0171r\u00e9se \u00e9rdek\u00e9ben folytatott er\u0151fesz\u00edt\u00e9seit.\"\nA minisztereln\u00f6k b\u00e1tor\u00edt\u00f3nak nevezte, hogy ilyen neh\u00e9z helyzetben is sz\u00e1m\u00edthatnak a szakszervezetek figyelm\u00e9re. Biztos\u00edtotta a f\u0151titk\u00e1rt, hogy \"meggy\u0151z\u0151d\u00e9s\u00fcnk, sz\u00e1nd\u00e9kaink \u00e9s c\u00e9ljaink most is egybeesnek\".\nOrb\u00e1n Viktor eml\u00e9keztette Luca Visentinit arra, hogy az elm\u00falt t\u00edz \u00e9vben Magyarorsz\u00e1gon - tal\u00e1n egyetlenk\u00e9nt Eur\u00f3p\u00e1ban - siker\u00fclt fel\u00e9p\u00edteni egy munkaalap\u00fa gazdas\u00e1got. \"Mint bizony\u00e1ra \u00d6n is tudja, ezzel t\u00e9rdre k\u00e9nyszer\u00edtett\u00fck a munkan\u00e9lk\u00fclis\u00e9get, amely a mi korm\u00e1nyz\u00e1sunkat megel\u0151z\u0151 id\u0151szakban j\u00f3val meghaladta a t\u00edz sz\u00e1zal\u00e9kot. Ez azt jelenti, hogy a magyar korm\u00e1ny, a mostani v\u00e1ls\u00e1gkezel\u0151 int\u00e9zked\u00e9sei sor\u00e1n b\u00e1tran t\u00e1maszkodhat a 2009-es v\u00e1ls\u00e1g idej\u00e9n kialak\u00edtott politik\u00e1j\u00e1nak tapasztalataira\" - folytatta.\nA korm\u00e1nyf\u0151 megjegyezte, a magyar tapasztalatokat az elm\u00falt t\u00edz \u00e9vben is k\u00e9szek voltak megosztani az \u00e9rdekl\u0151d\u0151kkel.\nLesz\u00f6gezte: a munkahelyek meg\u0151rz\u00e9se \u00e9s \u00faj munkahelyek teremt\u00e9se \u00e1ll korm\u00e1nya v\u00e1ls\u00e1gkezel\u0151 programj\u00e1nak k\u00f6z\u00e9ppontj\u00e1ban.\n\"Biztos\u00edthatom \u00d6nt, annyi munkahelyet fogunk l\u00e9trehozni, amennyit a koronav\u00edrus elpuszt\u00edt.\nEgy\u00fctt\u00e9rz\u00e9s\u00e9t, szolidarit\u00e1s\u00e1t \u00e9s b\u00e1tor\u00edt\u00e1s\u00e1t a magyar n\u00e9p nev\u00e9ben k\u00f6sz\u00f6n\u00f6m!\" - z\u00e1rta az Eur\u00f3pai Szakszervezeti Sz\u00f6vets\u00e9g f\u0151titk\u00e1r\u00e1nak \u00edrt level\u00e9t Orb\u00e1n Viktor.\n\u00a0\n\u00a0\nMTI 2020. \u00e1prilis 4.\n\u00a0\n\n"}]