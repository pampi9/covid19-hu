[{"date": "2020-04-07 18:05", "url": "https://koronavirus.gov.hu/cikkek/matolcsy-gyorgy-3000-milliardos-uj-forras-penzugyi-rendszer-vedelmere", "h1": "Matolcsy Gy\u00f6rgy: 3000 milli\u00e1rdos \u00faj forr\u00e1s a p\u00e9nz\u00fcgyi rendszer v\u00e9delm\u00e9re", "body": "\nA Magyar Nemzeti Bank (MNB) Monet\u00e1ris Tan\u00e1csa \u00f6sszesen 3000 milli\u00e1rd forint \u00faj forr\u00e1st biztos\u00edt a p\u00e9nz\u00fcgyi rendszer v\u00e9delm\u00e9re, ez az idei v\u00e1rhat\u00f3 GDP 6 sz\u00e1zal\u00e9ka. Az eddigi korm\u00e1nyzati \u00e9s jegybanki int\u00e9zked\u00e9sek megteremtett\u00e9k a gazdas\u00e1gi, p\u00e9nz\u00fcgyi biztons\u00e1got Magyarorsz\u00e1gon, ami a bizalom alapja is, az MNB tov\u00e1bbra is \u00fagy v\u00e9li, hogy a brutt\u00f3 hazai term\u00e9k (GDP) az id\u00e9n 2-3 sz\u00e1zal\u00e9kkal n\u0151 - jelentette be Matolcsy Gy\u00f6rgy jegybankeln\u00f6k.\n\nA 3000 milli\u00e1rd forintb\u00f3l 1000 milli\u00e1rd \u00faj forr\u00e1st biztos\u00edtanak az \u00fajraindul\u00f3 n\u00f6veked\u00e9si hitelprogramhoz, 250 milli\u00e1rd forint az\u00a0MNB\u00a0\u00e1ltal befizetett osztal\u00e9k, szint\u00e9n 250 milli\u00e1rd t\u00f6bbletet jelent, hogy a jegybank null\u00e1ra cs\u00f6kkentette a bankok k\u00f6telez\u0151 tartal\u00e9kr\u00e1t\u00e1j\u00e1t. Elmondta, hogy 1500 milli\u00e1rd forinttal jav\u00edtott\u00e1k a bankrendszer likvidit\u00e1s\u00e1t, \u00edgy k\u00e9pes arra, hogy lefedje az \u00e1llam \u00e1llampap\u00edr-kibocs\u00e1t\u00e1s\u00e1t - tette hozz\u00e1.\nMagyarorsz\u00e1g 2010 \u00e9s 2019 k\u00f6z\u00f6tt sikeres gazdas\u00e1gt\u00f6rt\u00e9neti korszakot \u00edrt, a civiliz\u00e1lt vil\u00e1g legjobb v\u00e1ls\u00e1gkezel\u00e9s\u00e9t \u00e9rte el - mondta a jegybankeln\u00f6k, hozz\u00e1t\u00e9ve, hogy 2013 \u00e9s 2019 k\u00f6z\u00f6tt dinamikus n\u00f6veked\u00e9si p\u00e1ly\u00e1val felz\u00e1rk\u00f3zott t\u00f6bb fejlett \u00e1llamhoz. Mindez azonban vesz\u00e9lybe ker\u00fclt a koronav\u00edrus-j\u00e1rv\u00e1ny miatt - jelentette ki. Matolcsy Gy\u00f6rgy szerint a legjobb v\u00e1laszt akkor adja az\u00a0MNB\u00a0a mostani helyzetre, ha meger\u0151s\u00edti Magyarorsz\u00e1g p\u00e9nz\u00fcgyi rendszer\u00e9t, a mostani int\u00e9zked\u00e9ssorozat ezt szolg\u00e1lja. Ezzel Magyarorsz\u00e1g visszaker\u00fclhet a dinamikus, gyors felz\u00e1rk\u00f3z\u00e1si p\u00e1ly\u00e1ra - mondta.\nMatolcsy Gy\u00f6rgy ismertette a p\u00e9nz\u00fcgyi stabilit\u00e1s \u00e9rdek\u00e9ben meghozott t\u00f6bb int\u00e9zked\u00e9s k\u00f6z\u00fcl, hogy az\u00a0MNB\u00a0visszahozza a n\u00f6veked\u00e9si hitelprogramot, NHP Hajr\u00e1 n\u00e9ven, amelyhez 1000 milli\u00e1rd forint \u00faj forr\u00e1st rendel, \u00e9s ideteszi a megl\u00e9v\u0151 NHP Fix keretei k\u00f6z\u00f6tt m\u0171k\u00f6d\u0151 500 milli\u00e1rd forintos forr\u00e1st. \u00d6sszesen \u00edgy 1500 milli\u00e1rd forintos forr\u00e1s \u00e1ll rendelkez\u00e9sre.\n\nA mikro, kis- \u00e9s k\u00f6z\u00e9pv\u00e1llalkoz\u00e1sok programj\u00e1ban r\u00e9szt vev\u0151 hiteleinek futamidej\u00e9t 20 \u00e9vre emelik \u00e9s 10 milli\u00e1rd forintra az el\u00e9rhet\u0151 \u00f6sszeget. Az NHP Hajr\u00e1 arra \u00f6szt\u00f6n\u00f6z, hogy a v\u00e1llalkoz\u00e1sok \"ugorjanak vissza\" a gazdas\u00e1gba, \u00edgy az \u00f6sszes eddigi c\u00e9lra megnyitott\u00e1k a programot: lehet fejleszt\u00e9si beruh\u00e1z\u00e1sra ig\u00e9nyelni, forg\u00f3eszk\u00f6zhitelre, b\u00e9rfizet\u00e9sre \u00e9s hitelkiv\u00e1lt\u00e1sra is - jegyezte meg.\nA bankrendszer tagjainak, amelyek r\u00e9szt vesznek a hitelprogramban plusz 4 sz\u00e1zal\u00e9kos kamatt\u00e1mogat\u00e1st biztos\u00edt a jegybank - ismertette az eln\u00f6k. A hitelprogramban a maxim\u00e1lis kamat tov\u00e1bbra is 2,5 sz\u00e1zal\u00e9k, \u00edgy \u00f6sszesen 6,5 sz\u00e1zal\u00e9kos banki nyeres\u00e9get, mozg\u00e1steret \u00e1ll\u00edt el\u0151 az\u00a0MNB. Arra h\u00edvnak fel azonban mindenkit, hogy versengjen a jobb hitelfelv\u00e9telek\u00e9rt, a bankok r\u00e9sz\u00e9r\u0151l van mozg\u00e1st\u00e9r - mondta Matolcsy Gy\u00f6rgy. A plusz kamatt\u00e1mogat\u00e1s j\u00f6v\u0151 j\u00fanius 30-ig \u00e9l. \"Aki mer, az nyer. Aki kor\u00e1n kel, fantasztikus banki lehet\u0151s\u00e9geket nyer\" - mondta Matolcsy Gy\u00f6rgy.\nAz\u00a0MNB\u00a0a bankoknak el\u0151\u00edrja a k\u00e9thetes hitelelb\u00edr\u00e1l\u00e1si id\u0151t a be\u00e9rkezett k\u00e9relmek eset\u00e9ben. Ha kifutnak az id\u0151b\u0151l, akkor az\u00a0MNB\u00a0kiv\u00e1laszt a versenyt\u00e1rsak k\u00f6z\u00fcl egy m\u00e1sik bankot, ahov\u00e1 a k\u00e9relmet \u00e1tviszik. \"Hitelb\u00edr\u00e1lat nem maradhat gyors d\u00f6nt\u00e9s n\u00e9lk\u00fcl\" - mondta.\nEzek mellett null\u00e1ra cs\u00f6kkentik a k\u00f6telez\u0151 tartal\u00e9k\u00e1t, amellyel 250 milli\u00e1rd forint likvidit\u00e1s szabadul fel. Matolcsy Gy\u00f6rgy szavai szerint a bankok ennyivel t\u00f6bb hitelt adhatnak, \u00e1llampap\u00edrt v\u00e1s\u00e1rolhatnak, ennyivel javul a helyzet\u00fck.\nBesz\u00e1molt arr\u00f3l, hogy a Magyar Nemzeti Bank 250 milli\u00e1rd forint osztal\u00e9kot fizet a k\u00f6lts\u00e9gvet\u00e9snek, mert a jegybank nyeres\u00e9gesen gazd\u00e1lkodik, tov\u00e1bb\u00e1 egy kor\u00e1bbi aranybefektet\u00e9sen 137 milli\u00e1rd forintos nyeres\u00e9get \u00e9rt el.\nA N\u00f6veked\u00e9si K\u00f6tv\u00e9nyprogram fejleszt\u00e9s\u00e9r\u0151l is besz\u00e9lt a jegybankeln\u00f6k, 10 helyett 20 \u00e9v lesz a futamid\u0151 \u00e9s az\u00a0MNB\u00a0r\u00e9szv\u00e9tele 20 helyett 50 milli\u00e1rd forint lehet egy-egy kibocs\u00e1t\u00e1sban. A program mintegy 200 nagyv\u00e1llalatot \u00e9rint. A 450 milli\u00e1rdos forr\u00e1s fele m\u00e9g megvan, ha ez elfogy, javaslatot tesznek a keret emel\u00e9s\u00e9re.\n\n\nMTI 2020. \u00e1prilis 7.,\n\n"}]