[{"date": "2020-04-25 14:09", "url": "https://koronavirus.gov.hu/cikkek/tovabbra-csak-alapos-okkal-lehet-elhagyni-lakohelyet", "h1": "Tov\u00e1bbra is csak alapos okkal lehet elhagyni a lak\u00f3helyet", "body": "\nTov\u00e1bbra is csak alapos okkal hagyhatj\u00e1k el lak\u00f3hely\u00fcket az emberek - hangs\u00falyozta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa szombati online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes elmondta: a korm\u00e1ny kor\u00e1bbi d\u00f6nt\u00e9se \u00e9rtelm\u00e9ben m\u00e1jus 3-ig maradnak \u00e9rv\u00e9nyben a kij\u00e1r\u00e1si korl\u00e1toz\u00e1sok. Az \u00faj szab\u00e1lyokr\u00f3l a korm\u00e1ny rendeletben fog d\u00f6nteni, addig azonban a jelenlegi szab\u00e1lyoknak megfelel\u0151en csak alapos indokkal hagyhatjuk el otthonunkat. Az \u00e9let \u00fajraind\u00edt\u00e1sa, a korl\u00e1toz\u00f3 int\u00e9zked\u00e9sek felold\u00e1sa csak fokozatosan, szigor\u00fa menetrend szerint lehets\u00e9ges majd.\nA telep\u00fcl\u00e9si \u00f6nkorm\u00e1nyzatok erre a h\u00e9tv\u00e9g\u00e9re is meghat\u00e1rozhatnak szigor\u00fabb szab\u00e1lyokat - tette hozz\u00e1.\nAz ellen\u0151rz\u00e9sekr\u0151l sz\u00f3lva azt hangs\u00falyozta: az elm\u00falt 24 \u00f3r\u00e1ban minden eddigin\u00e9l t\u00f6bb, \u00f6sszesen 1545 int\u00e9zked\u00e9st kellett v\u00e9grehajtania a rend\u0151r\u00f6knek szab\u00e1lyszeg\u00e9sek miatt. Ebb\u0151l 696 volt figyelmeztet\u00e9s, 459 helysz\u00edni b\u00edrs\u00e1g \u00e9s 390 esetben tettek feljelent\u00e9st.\nP\u00e9nteken 536 hat\u00f3s\u00e1gi h\u00e1zi karant\u00e9nt rendeltek el, \u00edgy jelenleg 10 942 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. A hat\u00f3s\u00e1gi h\u00e1zi karant\u00e9nban lev\u0151kkel szemben az elm\u00falt 24 \u00f3r\u00e1ban 24 int\u00e9zked\u00e9sre volt sz\u00fcks\u00e9g. Hozz\u00e1tette: a rend\u0151rs\u00e9g m\u00e1rcius 12. \u00f3ta ellen\u0151rzi a hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1t \u00e9s m\u00e1r 1231 szab\u00e1lyszeg\u00e9s miatt kellett szankci\u00f3t alkalmazniuk.\nBesz\u00e1molt arr\u00f3l, hogy az \u00e9jszaka\u00a0 \u00fajabb egy\u00e9ni v\u00e9d\u0151eszk\u00f6z-sz\u00e1ll\u00edtm\u00e1ny \u00e9rkezett, \u00f6sszesen 2 milli\u00f3 600 ezer maszk, 10 ezer komplett v\u00e9d\u0151ruha \u00e9s 21 l\u00e9legeztet\u0151g\u00e9p. Ezeket k\u00e9szletezt\u00e9k \u00e9s m\u00e1r a k\u00f6zponti rakt\u00e1rba sz\u00e1ll\u00edtott\u00e1k\nA p\u00e9ntekt\u0151l megnyitott Hegyeshalom II. k\u00f6z\u00fati hat\u00e1r\u00e1tkel\u0151r\u0151l azt mondta: megindult az ing\u00e1z\u00f3k \u00e9s a mez\u0151gazdas\u00e1gi j\u00e1rm\u0171vek \u00e1tl\u00e9ptet\u00e9s\u00e9re egyel\u0151re sz\u0171k, 3-3 \u00f3r\u00e1s id\u0151intervallumban, de h\u00e9tf\u0151t\u0151l ezt sz\u00e9lesebb k\u00f6rben tudj\u00e1k biztos\u00edtani reggel 5 \u00f3r\u00e1t\u00f3l 21 \u00f3r\u00e1ig.\nA hat\u00e1rforgalomr\u00f3l elmondta: teherforgalomban a bel\u00e9p\u0151 oldalon Rajk\u00e1n\u00e1l, a kil\u00e9p\u0151 oldalon Csand\u00e1palot\u00e1n\u00e1l kell v\u00e1rakoz\u00e1ssal sz\u00e1molni.\n\u00a0\nForr\u00e1s: MTI\n\n"}]