[{"date": "2020-04-08 16:26", "url": "https://koronavirus.gov.hu/cikkek/virologus-valoszinuleg-szeklettel-kepes-fertozni-virus", "h1": "Virol\u00f3gus: val\u00f3sz\u00edn\u0171leg sz\u00e9klettel is k\u00e9pes fert\u0151zni a v\u00edrus", "body": "\nEur\u00f3p\u00e1ban els\u0151k\u00e9nt a P\u00e9csi Tudom\u00e1nyegyetem (PTE) virol\u00f3giai munkacsoportj\u00e1nak szakemberei izol\u00e1lt\u00e1k a koronav\u00edrust egy beteg sz\u00e9kletmint\u00e1j\u00e1b\u00f3l - t\u00e1j\u00e9koztatta Jakab Ferenc professzor a koronav\u00edrus-kutat\u00f3 akci\u00f3csoport vezet\u0151je az MTI-t.\n\nA szakember k\u00f6z\u00f6lte: a v\u00edrus jelenl\u00e9t\u00e9t a sz\u00e9kletben m\u00e1r t\u00f6bb kutat\u00f3csoport is igazolta molekul\u00e1ris m\u00f3dszerekkel, de a v\u00edrus izol\u00e1l\u00e1sa Eur\u00f3p\u00e1ban m\u00e9g senkinek nem siker\u00fclt. Jakab Ferenc szerint a Kemenesi G\u00e1bor vezet\u00e9s\u00e9vel dolgoz\u00f3 p\u00e9csi szakemberek felfedez\u00e9se egy\u00e9rtelm\u0171 utal\u00e1s arra, hogy a v\u00edrus sz\u00e9klettel is k\u00e9pes fert\u0151zni. Ez jelent\u0151s tudom\u00e1nyos eredm\u00e9ny a koronav\u00edrus hazai \u00e9s nemzetk\u00f6zi kutat\u00e1s\u00e1ban is - tette hozz\u00e1.\nB\u00e1r a v\u00edrus terjed\u00e9se legjelent\u0151sebb m\u00f3dj\u00e1nak m\u00e9g mindig a cseppfert\u0151z\u00e9st tartj\u00e1k, a mostani eredm\u00e9ny ismeret\u00e9ben vil\u00e1gszerte hat\u00e9konyabb\u00e1 v\u00e1lhat a v\u00edrus elleni v\u00e9dekez\u00e9s az \u00fajonnan bebizony\u00edtott terjed\u00e9si \u00fatvonal fokozott kezel\u00e9s\u00e9vel - emelte ki.\nJakab Ferenc kor\u00e1bban k\u00f6z\u00f6lte azt is, hogy a p\u00e9csi kutat\u00f3knak siker\u00fclt t\u00f6bb mint\u00e1b\u00f3l is izol\u00e1lni a v\u00edrust, valamint meghat\u00e1rozni a teljes genetikai k\u00f3dj\u00e1t, k\u00f6zvetlen\u00fcl betegek torokv\u00e1lad\u00e9k\u00e1b\u00f3l.\nA professzor \u00e1ltal vezetett kutat\u00f3csoport c\u00e9lja a v\u00edrus jobb megismer\u00e9se, fert\u0151z\u00e9si \u00e9s terjed\u00e9si mechanizmus\u00e1nak vizsg\u00e1lata, a lehets\u00e9ges prevenci\u00f3s l\u00e9p\u00e9sek felder\u00edt\u00e9se, valamint a hat\u00e9kony gy\u00f3gyszer \u00e9s gy\u00f3gym\u00f3dok k\u00e9s\u0151bbi kifejleszt\u00e9se.\n\nMTI 2020. \u00e1prilis 8.,\n\n"}]