[{"date": "2020-04-01 09:47", "url": "https://koronavirus.gov.hu/cikkek/biztositott-az-ingazok-atkelese-az-osztrak-magyar-hatarszakaszon-valamint-balassagyarmatnal", "h1": "Biztos\u00edtott az ing\u00e1z\u00f3k \u00e1tkel\u00e9se az osztr\u00e1k-magyar hat\u00e1rszakaszon, valamint Balassagyarmatn\u00e1l", "body": "\nSzerd\u00e1t\u00f3l az osztr\u00e1k-magyar hat\u00e1rszakasz valamennyi nyitva tart\u00f3 hat\u00e1r\u00e1tkel\u0151hely\u00e9t ig\u00e9nybe vehetik az ing\u00e1z\u00f3 dolgoz\u00f3k; reggel 6 \u00f3r\u00e1t\u00f3l Balassagyarmatn\u00e1l is \u00e1tkelhetnek a szlov\u00e1k-magyar hat\u00e1r ment\u00e9n \u00e9l\u0151k - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g (ORFK) az internetes oldal\u00e1n.\n\n\u00a0 \u00a0 \nMint \u00edrt\u00e1k, tov\u00e1bbra is biztos\u00edtott Ausztria \u00e9s Magyarorsz\u00e1g \u00e1llampolg\u00e1rainak a munkav\u00e1llal\u00e1si c\u00e9l\u00fa napi ing\u00e1z\u00e1sa minden nyitva tart\u00f3 osztr\u00e1k-magyar hat\u00e1r\u00e1tkel\u0151helyen.\nAz osztr\u00e1k \u00e9s a magyar \u00e1llampolg\u00e1rok munk\u00e1ltat\u00f3i igazol\u00e1s, illetve a megm\u0171velt f\u00f6ldter\u00fclet tulajdonjog\u00e1nak vagy haszn\u00e1lati jog\u00e1nak igazol\u00e1sa birtok\u00e1ban kilom\u00e9terkorl\u00e1toz\u00e1s n\u00e9lk\u00fcl utazhatnak orsz\u00e1gaik k\u00f6z\u00f6tt.\nA dolgoz\u00f3k mentes\u00fclnek a 14 napra el\u0151\u00edrt hat\u00f3s\u00e1gi karant\u00e9n, valamint a k\u00fclf\u00f6ldiekre vonatkoz\u00f3 bel\u00e9ptet\u00e9si tilalom al\u00f3l.\nAz Ausztri\u00e1ba \u00e9s Magyarorsz\u00e1gra t\u00f6rt\u00e9n\u0151 \u00e1rusz\u00e1ll\u00edt\u00e1s tov\u00e1bbra is folyamatos marad a teherforgalom sz\u00e1m\u00e1ra megnyitott hat\u00e1r\u00e1tkel\u0151helyek ig\u00e9nybe v\u00e9tel\u00e9vel.\nAz ORFK azt is tudatta, hogy szerda reggel 6 \u00f3r\u00e1t\u00f3l Balassagyarmat k\u00f6z\u00fati hat\u00e1r\u00e1tkel\u0151helyen a k\u00e9t orsz\u00e1g azon \u00e1llampolg\u00e1rai, akiknek a hat\u00e1rt\u00f3l sz\u00e1m\u00edtott 30-30 kilom\u00e9teres t\u00e1vols\u00e1gon bel\u00fcl van bejelentett lakc\u00edme, illetve munkahelye, valamint mez\u0151gazdas\u00e1gi f\u00f6ldter\u00fclete, an\u00e9lk\u00fcl kelhetnek \u00e1t munkav\u00e9gz\u00e9s vagy mez\u0151gazdas\u00e1gi tev\u00e9kenys\u00e9g c\u00e9lj\u00e1b\u00f3l, hogy 14 napra karant\u00e9nba kellene vonulniuk.\nAz ing\u00e1z\u00f3knak lakc\u00edmk\u00e1rty\u00e1val \u00e9s munk\u00e1ltat\u00f3i igazol\u00e1ssal kell rendelkezni\u00fck, m\u00edg a mez\u0151gazdas\u00e1gi munk\u00e1t v\u00e9gz\u0151knek a megm\u0171velt f\u00f6ldter\u00fclet tulajdonjogi vagy haszn\u00e1lati jog\u00e1nak igazol\u00e1s\u00e1val.\nA rend\u0151rs\u00e9g k\u00f6zl\u00e9se szerint ugyancsak szerda reggel 6 \u00f3r\u00e1t\u00f3l megnyitott\u00e1k a magyar-szlov\u00e1k hat\u00e1r\u00e1tkel\u0151helyeket a teherg\u00e9pj\u00e1rm\u0171 forgalom el\u0151tt azzal a megk\u00f6t\u00e9ssel, hogy tranzitforgalmat nem bonyol\u00edtanak, csup\u00e1n a k\u00e9t orsz\u00e1gba t\u00f6rt\u00e9n\u0151 \u00e1rusz\u00e1ll\u00edt\u00e1s c\u00e9lj\u00e1b\u00f3l enged\u00e9lyezett az \u00e1tl\u00e9p\u00e9s. A szab\u00e1lyoz\u00e1s V\u00e1mosszabadi, Somosk\u0151\u00fajfalu, B\u00e1nr\u00e9ve \u00e9s S\u00e1toralja\u00fajhely hat\u00e1r\u00e1tkel\u0151t \u00e9rinti.\n\u00a0\nForr\u00e1s: MTI\n\u00a0\n\n"}]