[{"date": "2020-04-09 22:08", "url": "https://koronavirus.gov.hu/cikkek/foszabaly-az-hogy-lakhelyet-csak-alapos-indokkal-lehet-elhagyni", "h1": "A f\u0151szab\u00e1ly az, hogy a lakhelyet csak alapos indokkal lehet elhagyni", "body": "\nMivel nincsen vakcina a koronav\u00edrus ellen, ez\u00e9rt a legt\u00f6bb, amit tenni lehet, hogy lass\u00edtj\u00e1k a terjed\u00e9s\u00e9t - mondta a Minisztereln\u00f6ki Kabinetiroda parlamenti \u00e1llamtitk\u00e1ra.\n\nD\u00f6m\u00f6t\u00f6r Csaba elmondta, a korm\u00e1ny korl\u00e1toz\u00f3 int\u00e9zked\u00e9sei l\u00e1that\u00f3an m\u0171k\u00f6dnek, bev\u00e1ltott\u00e1k a hozz\u00e1juk f\u0171z\u00f6tt rem\u00e9nyeket, de a k\u00f6vetkez\u0151 hetekben is fenn kell azokat tartani. Hozz\u00e1tette, a korm\u00e1ny, \u00e9s szem\u00e9lyesen Orb\u00e1n Viktor minisztereln\u00f6k rend\u0151r\u00f6kkel, eg\u00e9szs\u00e9g\u00fcgyi szakemberekkel \u00e9s k\u00fcl\u00f6nb\u00f6z\u0151 hat\u00f3s\u00e1gokkal is egyeztetett miel\u0151tt cs\u00fct\u00f6rt\u00f6k\u00f6n meghosszabb\u00edtotta volna a kij\u00e1r\u00e1si korl\u00e1toz\u00e1st. Hangs\u00falyozta, a f\u0151 szab\u00e1ly az, hogy a lakhelyet csak alapos indokkal lehet elhagyni, mint p\u00e9ld\u00e1ul a munkav\u00e9gz\u00e9s, \u00e9lelmiszer- vagy gy\u00f3gyszerv\u00e1s\u00e1rl\u00e1s \u00e9s az eg\u00e9szs\u00e9g\u00fcgyi szolg\u00e1ltat\u00e1sok ig\u00e9nybev\u00e9tele.\n\u00a0\u00a0Az is vil\u00e1gos, hogy a mostani h\u00fasv\u00e9t teljesen m\u00e1s lesz, mint az eddigiek, \u00e9s sok lemond\u00e1ssal j\u00e1r majd. Erre azonban az\u00e9rt van sz\u00fcks\u00e9g, hogy a k\u00f6vetkez\u0151 h\u00fasv\u00e9tot \u00fagy \u00fcnnepelhess\u00e9k az emberek, ahogy az eddigieket. Ez is jelzi, hogy a korl\u00e1toz\u00e1sok els\u0151sorban az emberek v\u00e9delm\u00e9r\u0151l sz\u00f3lnak.\n\u00a0Eml\u00e9keztetett, a korm\u00e1nyf\u0151 bejelentette azt is, a polg\u00e1rmesterek is hozhatnak szigor\u00fa int\u00e9zked\u00e9seket, ha \u00fagy tal\u00e1lj\u00e1k helyesnek. Hozz\u00e1tette, cs\u00fct\u00f6rt\u00f6k\u00f6n sok olyan polg\u00e1rmester hozott ilyen int\u00e9zked\u00e9seket, akik telep\u00fcl\u00e9se n\u00e9pszer\u0171 turistac\u00e9lpont: parkol\u00f3kat z\u00e1rtak le vagy felh\u00edv\u00e1sokat tettek k\u00f6zz\u00e9, amelyekben p\u00e9ld\u00e1ul a t\u00e1vols\u00e1gtart\u00e1si szab\u00e1lyok betart\u00e1s\u00e1ra figyelmeztetnek.\n\u00a0\u00a0\u00a0\u00a0\u00c9rz\u00e9kelj\u00fck az\u00e9rt a karant\u00e9n f\u00e1radts\u00e1g jeleit - ha fogalmazhatok \u00edgy -, teh\u00e1t nagyon neh\u00e9z heteken vagyunk t\u00fal, nagyon neh\u00e9z betartani ezeket a szab\u00e1lyokat, gyakorlatilag mindenkinek: azoknak is, akik egyed\u00fcl \u00e9lnek, azoknak is, akik nagycsal\u00e1dban \u00e9lnek- fogalmazott, hozz\u00e1t\u00e9ve, sokan lehetnek \u00fagy, hogy eddig betartott\u00e1k a rendelkez\u00e9seket, de a mostani h\u00e9tv\u00e9g\u00e9n nem fogj\u00e1k.\n\u00a0\u00a0\u00a0\u00a0D\u00f6m\u00f6t\u00f6r Csaba arra k\u00e9rt mindenkit, hogy maradjanak otthon, hiszen ha most az emberek nem fegyelmezettek, akkor mindaz elveszhet, amit az id\u0151ben meghozott int\u00e9zked\u00e9sekkel nyertek.\u00a0\u00a0\n\u00a0\u00a0\u00a0\u00a0\u00a0\u00a0A korm\u00e1ny int\u00e9zked\u00e9seir\u0151l azt k\u00f6z\u00f6lte, kor\u00e1n fel\u00e1llt az Operat\u00edv T\u00f6rzs, \u00e9s m\u00e1s orsz\u00e1gokkal - mint p\u00e9ld\u00e1ul Olaszorsz\u00e1ggal vagy Ausztri\u00e1val - \u00f6sszehasonl\u00edtva hamarabb sz\u00fclettek meg a korl\u00e1toz\u00f3 int\u00e9zked\u00e9sek az els\u0151 beteg azonos\u00edt\u00e1s\u00e1t k\u00f6vet\u0151en. Ezeknek is k\u00f6sz\u00f6nhet\u0151 az, hogy siker\u00fclt lass\u00edtani a j\u00e1rv\u00e1ny terjed\u00e9s\u00e9t, de ez egy\u00e1ltal\u00e1n nem jelenti azt, hogy most m\u00e1r lehet laz\u00edtani - mondta D\u00f6m\u00f6t\u00f6r Csaba.\n\nForr\u00e1s: MTI\n\n"}]