[{"date": "2020-04-18 16:49", "url": "https://koronavirus.gov.hu/cikkek/folyamatos-kapcsolattartas-hazai-aruszallitokkal", "h1": "Folyamatos a kapcsolattart\u00e1s a hazai \u00e1rusz\u00e1ll\u00edt\u00f3kkal ", "body": "\n\u201eFolyamatosan tartjuk a kapcsolatot az egyes \u00e1gazatok k\u00e9pvisel\u0151ivel, \u00edgy a k\u00f6z\u00fati sz\u00e1ll\u00edt\u00e1s helyzet\u00e9r\u0151l napi szinten kapjuk a friss inform\u00e1ci\u00f3kat\u201d \u2013 mondta Schanda Tam\u00e1s. Az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese, parlamenti \u00e9s strat\u00e9giai \u00e1llamtitk\u00e1ra arr\u00f3l is besz\u00e1molt, hogy a magyar sz\u00e1ll\u00edt\u00f3 c\u00e9gek poz\u00edci\u00f3inak meger\u0151s\u00edt\u00e9se \u00e9rdek\u00e9ben megtehet\u0151 l\u00e9p\u00e9sekr\u0151l a Magyar K\u00f6z\u00fati Fuvaroz\u00f3k Egyes\u00fclete \u00e9s a Mag\u00e1nv\u00e1llalkoz\u00f3k Nemzeti Fuvaroz\u00f3 Ipartest\u00fclete vezet\u0151ivel is \u00e9ppen egyeztet\u00e9seket folytat a szakt\u00e1rca. Schanda Tam\u00e1s hozz\u00e1tette: az \u00e1rusz\u00e1ll\u00edt\u00e1ssal foglalkoz\u00f3 c\u00e9gek \u00e9s a munkat\u00e1rsaik teszik lehet\u0151v\u00e9 azt, hogy a magyar emberek hozz\u00e1jussanak az \u00fczletekben azokhoz a term\u00e9kekhez, amelyeket meg szeretn\u00e9nek v\u00e1s\u00e1rolni \u2013 ez\u00e9rt k\u00f6sz\u00f6net illeti a szektor dolgoz\u00f3it, v\u00e1llalkoz\u00f3it.\n\nMint mondta, most az eg\u00e9szs\u00e9g \u00e9s az \u00e9let v\u00e9delme a legfontosabb, de k\u00f6zben a magyar gazdas\u00e1gra is figyelni kell. \u201eAz elm\u00falt t\u00edz \u00e9vben is azt vallottuk, hogy patri\u00f3ta gazdas\u00e1gpolitik\u00e1t kell folytatnunk. Ez a szeml\u00e9let most, hogy az eg\u00e9sz vil\u00e1ggazdas\u00e1g bajba ker\u00fclt, k\u00fcl\u00f6n\u00f6sen fontoss\u00e1 v\u00e1lt\u201d \u2013 jelentette ki. A miniszterhelyettes r\u00e1mutatott: minden mag\u00e1nember \u00e9s v\u00e1llalkoz\u00e1s tehet annak \u00e9rdek\u00e9ben, hogy min\u00e9l kisebb k\u00e1r \u00e9rje a gazdas\u00e1got \u00e9s a magyar c\u00e9geket. \u201eEgy\u00fctt, k\u00f6z\u00f6sen m\u00e9rs\u00e9kelni tudjuk a k\u00e1rokat. Ennek a legegyszer\u0171bb m\u00f3dja, hogy ha tehetj\u00fck, hazai \u00e1rut v\u00e1s\u00e1rolunk, \u00e9s hazai v\u00e1llalkoz\u00e1sok \u00e1ltal ny\u00fajtott szolg\u00e1ltat\u00e1sokat v\u00e1lasztunk\u201d \u2013 h\u00edvta fel a figyelmet a miniszterhelyettes.\n\nHozz\u00e1tette, k\u00fcl\u00f6n\u00f6sen fontos, hogy aki teheti, magyar fuvaroz\u00f3 c\u00e9get v\u00e1lasszon az \u00e1ruja sz\u00e1ll\u00edttat\u00e1s\u00e1hoz, hiszen ez a szektor nagy kih\u00edv\u00e1sokkal szembes\u00fcl most. \u201eA j\u00e1rv\u00e1ny eleve neh\u00e9z helyzetbe sodorta \u0151ket, most azonban az uni\u00f3s b\u00fcrokrat\u00e1k is tet\u00e9zni k\u00e9sz\u00fclnek a bajt. Br\u00fcsszelben ugyanis egy olyan javaslatot k\u00e9sz\u00edtenek el\u0151, amelyik nemhogy a probl\u00e9m\u00e1k megold\u00e1s\u00e1t seg\u00edten\u00e9, hanem tov\u00e1bbi k\u00e1rokat okozna. A szab\u00e1lyoz\u00e1si kezdem\u00e9nyez\u00e9s r\u00e1ad\u00e1sul ellent\u00e9tes a munkav\u00e1llal\u00e1s, az \u00e1ruk \u00e9s szolg\u00e1ltat\u00e1sok mozg\u00e1s\u00e1nak alapvet\u0151 szabads\u00e1gjogaival is\u201d \u2013 fejtette ki a miniszterhelyettes. Mint mondta, a magyar korm\u00e1ny \u00e9s t\u00f6bb m\u00e1sik tag\u00e1llam is k\u00fczd a megfelel\u0151 f\u00f3rumokon az \u00faj rendelkez\u00e9s ellen.\n\n\u00a0\n\n"}]