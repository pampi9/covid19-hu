[{"date": "2020-04-21 20:03", "url": "https://koronavirus.gov.hu/cikkek/nebih-egyre-tobb-uzletben-helyeznek-ki-kezfertotlenitot-vasarloknak", "h1": "N\u00e9bih: egyre t\u00f6bb \u00fczletben helyeznek ki k\u00e9zfert\u0151tlen\u00edt\u0151t a v\u00e1s\u00e1rl\u00f3knak", "body": "\nEgyre t\u00f6bb \u00fczletben biztos\u00edtanak k\u00e9zfert\u0151tlen\u00edt\u00e9si lehet\u0151s\u00e9get a v\u00e1s\u00e1rl\u00f3knak\u00a0\u00a0- mondta a Nemzeti \u00c9lelmiszerl\u00e1nc-biztons\u00e1gi Hivatal (N\u00e9bih) \u00e9lelmiszer- \u00e9s takarm\u00e1nybiztons\u00e1gi igazgat\u00f3ja kedden az M1 aktu\u00e1lis csatorn\u00e1n.\n\nPleva Gy\u00f6rgy elmondta, a hivatal kor\u00e1bbi aj\u00e1nl\u00e1s\u00e1t, miszerint az \u00fczletek helyezzenek ki k\u00e9zfert\u0151tlen\u00edt\u0151t, akkor kevesen tudt\u00e1k betartani, mert alig lehetett hozz\u00e1jutni a term\u00e9khez. Mostanra azonban a probl\u00e9ma megold\u00f3dott, egyre t\u00f6bb \u00fczletben helyezik ki a fert\u0151tlen\u00edt\u0151szert. Legut\u00f3bbi ellen\u0151rz\u00e9s\u00fck\u00f6n kider\u00fclt az is, mind gyakoribb, hogy egyszer haszn\u00e1latos keszty\u0171ket is biztos\u00edtanak a v\u00e1s\u00e1rl\u00f3knak a boltok.\nMegjegyezte, hogy a boltok el\u0151recsomagolhatnak p\u00e9k\u00e1rukat a darabsz\u00e1m meghat\u00e1roz\u00e1s\u00e1val.\nJavasolj\u00e1k tov\u00e1bb\u00e1 a maszk haszn\u00e1lat\u00e1t az alkalmazottaknak olyan munkahelyeken, ahol csomagolatlan \u00e9lelmiszerrel dolgoznak, de figyelni kell arra, hogy a maszk a sz\u00e1jat \u00e9s az orrot is takarja - figyelmeztetett Pleva Gy\u00f6rgy.\n\nMTI 2020. \u00e1prilis 21.\n\n"}]