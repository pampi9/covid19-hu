[{"date": "2020-04-18 13:12", "url": "https://koronavirus.gov.hu/cikkek/ujabb-vedoeszkozok-erkeznek-magyarorszagra", "h1": "\u00dajabb v\u00e9d\u0151eszk\u00f6z\u00f6k \u00e9rkeznek Magyarorsz\u00e1gra", "body": "\nJelent\u0151s egy\u00e9ni v\u00e9d\u0151eszk\u00f6z-sz\u00e1ll\u00edtm\u00e1nyok \u00e9rkeznek szombaton Magyarorsz\u00e1gra - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa az online sajt\u00f3t\u00e1j\u00e9koztat\u00f3n.\n\n\nKiss R\u00f3bert kiemelte: n\u00e9gy teherj\u00e1rat \u00e9rkezik szombaton Budapestre, a Liszt Ferenc Nemzetk\u00f6zi Rep\u00fcl\u0151t\u00e9rre, 193 karton seb\u00e9szi sz\u00e1jmaszkkal, 2000 karton keszty\u0171vel, 1479 karton izol\u00e1ci\u00f3s ruh\u00e1val. A sz\u00e1ll\u00edtm\u00e1nyok \u00f6sszt\u00f6mege megk\u00f6zel\u00edti a 20 tonn\u00e1t - tette hozz\u00e1.\nBesz\u00e1molt arr\u00f3l is: a rend\u0151rs\u00e9g a korl\u00e1toz\u00e1sok bevezet\u00e9se \u00f3ta 75 esetben tett szab\u00e1lys\u00e9rt\u00e9si feljelent\u00e9st \u00fczletek korl\u00e1tozott nyitva tart\u00e1s\u00e1val \u00f6sszef\u00fcgg\u0151 szab\u00e1lyszeg\u00e9s miatt.\nA kij\u00e1r\u00e1si korl\u00e1toz\u00e1ssal kapcsolatban m\u00e1rcius 28 \u00f3ta 22 361 szab\u00e1lys\u00e9rt\u00e9s \u00fcgy\u00e9ben j\u00e1rtak el a rend\u0151r\u00f6k, 12 324 esetben figyelmeztet\u00e9st, 5200 alkalommal helysz\u00edni b\u00edrs\u00e1got, illetve 4835 emberrel szemben feljelent\u00e9st alkalmaztak - k\u00f6z\u00f6lte.\nAz alezredes arr\u00f3l is besz\u00e9lt, hogy szombatt\u00f3l hat\u00e1lyba l\u00e9pett az a korm\u00e1nyrendelet, amely lehet\u0151v\u00e9 teszi, hogy a h\u00e9tv\u00e9g\u00e9re az \u00f6nkorm\u00e1nyzatok helyi rendeletekkel helyben szigor\u00fabb korl\u00e1toz\u00e1sokr\u00f3l d\u00f6nthessenek. T\u00f6bb telep\u00fcl\u00e9sen \u00e9ltek is ezzel a lehet\u0151s\u00e9ggel - mondta, \u00e9s k\u00e9rd\u00e9sre hozz\u00e1tette, hogy minden h\u00e9ten megvizsg\u00e1lj\u00e1k, sz\u00fcks\u00e9g van-e erre, ugyanakkor err\u0151l minden esetben a korm\u00e1ny jogosult d\u00f6nteni.\nA rend\u0151r\u00f6k a k\u00f6zter\u00fcleteken biztos\u00edtj\u00e1k a k\u00f6zrend \u00e9s a k\u00f6zbiztons\u00e1g fenntart\u00e1s\u00e1t, ell\u00e1tj\u00e1k a vesz\u00e9lyhelyzeti feladataikat - mondta. Ismertette, cs\u00f6kkent a hat\u00f3s\u00e1gi h\u00e1zi karant\u00e9nok sz\u00e1ma, 12 150 hat\u00f3s\u00e1gi h\u00e1zi karant\u00e9n van \u00e9rv\u00e9nyben, ami 251-gyel kevesebb a p\u00e9nteki adatokn\u00e1l - mondta. Ezt azzal indokolta, hogy napr\u00f3l napra n\u0151 azoknak a k\u00fclf\u00f6ldr\u0151l hazat\u00e9r\u0151 magyaroknak a sz\u00e1ma, akiknek k\u00f6telez\u0151en h\u00e1zi karant\u00e9nba kellett vonulniuk, de ennek id\u0151tartama m\u00e1r lej\u00e1rt.\nEl\u0151revet\u00edtette: a tov\u00e1bbiakban is a h\u00e1zi karant\u00e9nok sz\u00e1m\u00e1nak cs\u00f6kken\u00e9s\u00e9vel sz\u00e1molnak.\nA hat\u00e1rforgalomr\u00f3l azt mondta: teherforgalomban a bel\u00e9p\u0151 oldalon Hegyeshalomn\u00e1l, a szem\u00e9lyforgalomban kil\u00e9p\u0151 oldalon Nagylakn\u00e1l lehet v\u00e1rakoz\u00e1si id\u0151re sz\u00e1m\u00edtani.\nArra a k\u00e9rd\u00e9sre, hogy t\u00f6bb helyen p\u00e9ld\u00e1ul konditermek megnyit\u00e1s\u00e1t tervezik, azt mondta: az \u00fczletek korl\u00e1tozott nyitvatart\u00e1s\u00e1t a tov\u00e1bbiakban is ellen\u0151rizni fogj\u00e1k, ha szab\u00e1lyszeg\u00e9st tapasztalnak, szankci\u00f3t szabnak ki.\n\u00a0\nForr\u00e1s: MTI\n\u00a0\n\n"}]