[{"date": "2020-04-28 21:16", "url": "https://koronavirus.gov.hu/cikkek/muller-cecilia-az-idoben-meghozott-jarvanyugyi-intezkedesek-nagyon-hatekonyak-voltak", "h1": "M\u00fcller Cec\u00edlia: az id\u0151ben meghozott j\u00e1rv\u00e1ny\u00fcgyi int\u00e9zked\u00e9sek nagyon hat\u00e9konyak voltak", "body": "\nAz id\u0151ben meghozott j\u00e1rv\u00e1ny\u00fcgyi int\u00e9zked\u00e9sek nagyon hat\u00e9konyak voltak, Magyarorsz\u00e1g legf\u0151bb sikere, hogy siker\u00fclt ellapos\u00edtani a j\u00e1rv\u00e1nyg\u00f6rb\u00e9t, de a koronav\u00edrus-j\u00e1rv\u00e1ny elh\u00faz\u00f3d\u00f3 lesz - jelentette ki az orsz\u00e1gos tisztif\u0151orvos kedden Budapesten, az Orsz\u00e1ggy\u0171l\u00e9s n\u00e9pj\u00f3l\u00e9ti bizotts\u00e1ga el\u0151tt.\n\nM\u00fcller\u00a0Cec\u00edlia azt mondta, napok \u00f3ta nagyj\u00e1b\u00f3l azonos sz\u00e1m\u00fa \u00faj igazolt fert\u0151z\u00f6ttet regisztr\u00e1lnak, a kor\u00e1bban hozott korl\u00e1toz\u00f3 int\u00e9zked\u00e9sekkel siker\u00fclt visszaszor\u00edtani a v\u00edrus reprodukci\u00f3s r\u00e1t\u00e1j\u00e1t.\nKiemelte, az eddigi v\u00e9dekez\u00e9si int\u00e9zked\u00e9sek c\u00e9lja az volt, hogy senki ne maradhasson eg\u00e9szs\u00e9g\u00fcgyi ell\u00e1t\u00e1s n\u00e9lk\u00fcl.\n\"Sok mindent tett\u00fcnk, sok minden van m\u00e1r m\u00f6g\u00f6tt\u00fcnk, \u00e9s ennek vannak l\u00e1that\u00f3 eredm\u00e9nyei\" - fogalmazott.\nAzt mondta, most a z\u00e1rt k\u00f6z\u00f6ss\u00e9gekre, id\u0151sotthonokra, szoci\u00e1lis int\u00e9zm\u00e9nyekre \u00e9s a k\u00f3rh\u00e1zi oszt\u00e1lyokra \u00f6sszpontos\u00edtanak. Ezeket a g\u00f3cpontokat kell ma kezelni - fogalmazott, hozz\u00e1t\u00e9ve: itt kell seg\u00edteni, hogy a j\u00e1rv\u00e1nyt \"megfogjuk\", \u00e9s a lehet\u0151 legkevesebb \u00e1ldozat legyen ezekben az int\u00e9zm\u00e9nyekben.\nJelezte, folyamatos volt a k\u00fcl\u00f6nb\u00f6z\u0151 - k\u00f3rh\u00e1zaknak, h\u00e1ziorvosoknak - sz\u00f3l\u00f3 elj\u00e1r\u00e1srendek meg\u00faj\u00edt\u00e1sa. Kiemelte: azzal, hogy az eg\u00e9szs\u00e9g\u00fcgyi rendszert felk\u00e9sz\u00edtett\u00e9k, j\u00f3 p\u00e1r hetet nyert az orsz\u00e1g.\nAz int\u00e9zked\u00e9sek egyik c\u00e9lja, hogy minden beteg sz\u00e1m\u00e1ra rendelkez\u00e9sre \u00e1lljon a megfelel\u0151 ell\u00e1t\u00e1s egy olyan fert\u0151z\u00e9s eset\u00e9ben, amely ellen nincs olt\u00f3anyag \u00e9s ter\u00e1pia. Ut\u00f3bbival kapcsolatban azt mondta, hogy Magyarorsz\u00e1gon is rendelkez\u00e9sre \u00e1llnak azok a gy\u00f3gyszerek, amelyek a leghat\u00e9konyabbaknak bizonyultak eddig a kezel\u00e9sben.\nM\u00fcller\u00a0Cec\u00edlia k\u00f6z\u00f6lte, jelenleg 2649 igazolt fert\u0151z\u00f6ttet tartanak nyilv\u00e1n, 291-en hunytak el. Megjegyezte: orsz\u00e1gonk\u00e9nt k\u00fcl\u00f6nb\u00f6zik, hogy kiket sorolnak a koronav\u00edrusban meghaltak k\u00f6z\u00e9; minden \u00e1llam m\u00e1sk\u00e9ppen szolg\u00e1ltat err\u0151l adatot.\n\nJelezte, hogy tov\u00e1bbra is a f\u0151v\u00e1rosban \u00e9s Pest megy\u00e9ben tal\u00e1lhat\u00f3 a legt\u00f6bb fert\u0151z\u00f6tt.\nAz orsz\u00e1gos tisztif\u0151orvos kit\u00e9rt arra, hogy nagy fegyelmezetts\u00e9get tapasztalt az emberek r\u00e9sz\u00e9r\u0151l.\nR\u00e9tv\u00e1ri Bence, az Emberi Er\u0151forr\u00e1sok Miniszt\u00e9rium\u00e1nak parlamenti \u00e1llamtitk\u00e1ra azt mondta, hogy k\u00fcl\u00f6nb\u00f6z\u0151 forgat\u00f3k\u00f6nyvek v\u00e1zolhat\u00f3k fel a koronav\u00edrus-j\u00e1rv\u00e1ny alakul\u00e1s\u00e1r\u00f3l. A magyar k\u00f3rh\u00e1zi kapacit\u00e1st az elk\u00e9pzelhet\u0151 legt\u00f6bb fert\u0151z\u00f6ttel j\u00e1r\u00f3 kimenetelhez kell igaz\u00edtani - jelentette ki.\nUgyanakkor - jelezte - korl\u00e1toz\u00e1sokat is bevezettek, hogy cs\u00f6kkents\u00e9k a j\u00e1rv\u00e1ny terjed\u00e9s\u00e9t. Ezen int\u00e9zked\u00e9sek n\u00e9lk\u00fcl a v\u00edrus reprodukci\u00f3s r\u00e1t\u00e1ja 2,2 lenne a tud\u00f3sok szerint, vagyis egyetlen fert\u0151z\u00f6tt \u00e1tlagosan 2,2 embernek adn\u00e1 \u00e1t a betegs\u00e9get, ami gyors felfut\u00e1shoz, milli\u00f3s nagys\u00e1grend\u0171 fert\u0151z\u00f6tth\u00f6z vezetne - k\u00f6z\u00f6lte R\u00e9tv\u00e1ri Bence.\nAzt hangoztatta, hogy Magyarorsz\u00e1gon kisebb m\u00e9rt\u00e9k\u0171 megbeteged\u00e9st regisztr\u00e1ltak, mint gazdagabb \u00e1llamokban. Ez annak is k\u00f6sz\u00f6nhet\u0151, hogy igyekeztek a lehet\u0151 leggyorsabban l\u00e9pni. Az 1 milli\u00f3 lakosra jut\u00f3 elhunytak sz\u00e1m\u00e1t tekintve Eur\u00f3pa legkev\u00e9sb\u00e9 s\u00falyosan \u00e9rintett harmad\u00e1ba tartozik Magyarorsz\u00e1g - jegyezte meg. Fel\u00e1llt a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs, amely naponta t\u00e1j\u00e9koztat\u00e1st ad. L\u00e9trehozt\u00e1k a koronavirus.gov.hu oldalt is, amelynek hatalmas a l\u00e1togatotts\u00e1ga - tette hozz\u00e1.\nAz \u00e1llamtitk\u00e1r azt mondta, hogy mindegyik k\u00f3rh\u00e1z megkapta a legfrissebb k\u00e9zik\u00f6nyvet a koronav\u00edrus-j\u00e1rv\u00e1ny kezel\u00e9s\u00e9r\u0151l.\nHossz\u00fa, h\u00f3napokig tart\u00f3 v\u00e9dekez\u00e9sre kell k\u00e9sz\u00fclni, \u00edgy sok\u00e1ig sz\u00fcks\u00e9g lesz a v\u00e9d\u0151eszk\u00f6z\u00f6kre. Felel\u0151tlens\u00e9g lenne hirtelen sz\u00e9tosztani a k\u00e9szleteket, noha azok b\u0151s\u00e9gesek. Pontos \u00fctemtervet kell ebben k\u00f6vetni - v\u00e9lekedett R\u00e9tv\u00e1ri Bence.\nAzt is mondta, hogy Magyarorsz\u00e1gon kevesebb eg\u00e9szs\u00e9g\u00fcgyi dolgoz\u00f3 betegedett meg, mint m\u00e1shol a vil\u00e1gon.\nKor\u00f3zs Lajos (MSZP), a bizotts\u00e1g eln\u00f6ke ezzel szemben nagynak nevezte az ar\u00e1nyukat.\nAz \u00e1llamtitk\u00e1r hangs\u00falyozta, hogy az oxig\u00e9nell\u00e1t\u00e1s ki\u00e9p\u00edt\u00e9se sok id\u0151 \u00e9s nagy k\u00f6lts\u00e9g. \u00d6sszetett feladat, hogy minden k\u00f3rh\u00e1zi \u00e1gyn\u00e1l biztos\u00edtani tudj\u00e1k a l\u00e9legeztet\u00e9st - k\u00f6z\u00f6lte.\nR\u00e9tv\u00e1ri Bence azt hangoztatta, hogy minden olyan betegnek tov\u00e1bbra is biztos\u00edtani kell az ell\u00e1t\u00e1st, akinek sz\u00fcks\u00e9ge van erre. Az utas\u00edt\u00e1sokban egy\u00e9rtelm\u0171v\u00e9 tett\u00e9k, hogy nem szabad elbocs\u00e1tani a k\u00f3rh\u00e1zakb\u00f3l olyanokat, akiknek kezel\u00e9sre van sz\u00fcks\u00e9g\u00fck.\nSzab\u00f3 T\u00edmea (P\u00e1rbesz\u00e9d) ezzel szemben arra h\u00edvta fel a figyelmet, hogy a sajt\u00f3ban megjelent szem\u00e9lyes besz\u00e1mol\u00f3k szerint v\u00e9gst\u00e1dium\u00fa betegeket, amput\u00e1ci\u00f3n nemr\u00e9giben \u00e1tesett embereket, \u00f6n- \u00e9s k\u00f6zvesz\u00e9lyes pszichi\u00e1triai \u00e1poltakat k\u00e9nyszer\u00edtettek arra, hogy hazat\u00e9rjenek.\nVarga Zolt\u00e1n (DK) \"a leg\u00fajabb tragikus szenz\u00e1ci\u00f3nak\" nevezte, hogy egyszerre kitettek a k\u00f3rh\u00e1zb\u00f3l egy f\u00e9rjet \u00e9s egy feles\u00e9get, akiknek egym\u00e1st kellett volna \u00e1polniuk otthon.\nSz\u00e9l Bernadett f\u00fcggetlen k\u00e9pvisel\u0151 \u00e9s T\u00f3th Bertalan (MSZP) nem kapott sz\u00f3t a bizotts\u00e1gi szavaz\u00e1s \u00e9rtelm\u00e9ben.\n\n\nMTI 2020. \u00e1prilis 28.\n\n"}]