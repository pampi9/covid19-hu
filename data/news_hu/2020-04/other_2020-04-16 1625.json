[{"date": "2020-04-16 16:25", "url": "https://koronavirus.gov.hu/cikkek/emmi-kormany-dontese-alapjan-az-idei-erettsegi-vizsgakra-majus-4-tol-jarvanyhelyzetre-valo", "h1": "Emmi: a korm\u00e1ny d\u00f6nt\u00e9se alapj\u00e1n az idei \u00e9retts\u00e9gi vizsg\u00e1kra m\u00e1jus 4-t\u0151l, a j\u00e1rv\u00e1nyhelyzetre val\u00f3 tekintettel szinte kiz\u00e1r\u00f3lag \u00edr\u00e1sbeli form\u00e1ban ker\u00fcl sor", "body": "\nA korm\u00e1ny az \u00e9retts\u00e9gi vizsg\u00e1k id\u0151pontj\u00e1t a j\u00e1rv\u00e1ny\u00fcgyi szempontok alapj\u00e1n hat\u00e1rozta meg, ez\u00e9rt d\u00f6nt\u00f6tt a miel\u0151bbi, m\u00e1jus 4-i kezd\u00e9s mellett - k\u00f6z\u00f6lte az Emberi Er\u0151forr\u00e1sok Miniszt\u00e9riuma.\n\nKiemelt\u00e9k: a j\u00e1rv\u00e1nyhelyzet, a vizsg\u00e1z\u00f3k \u00e9s a pedag\u00f3gusok, valamint a fels\u0151oktat\u00e1si felv\u00e9teliben \u00e9rintettek \u00e9rdekeinek figyelembev\u00e9tel\u00e9vel, csak az \u00edr\u00e1sbeli vizsg\u00e1kat szervezik meg.\nAz \u00edr\u00e1sbeli vizsg\u00e1k m\u00e1jus 21-ig tartanak, az egyes vizsgat\u00e1rgyak napj\u00e1t \u00e9s a lebonyol\u00edt\u00e1s r\u00e9szletszab\u00e1lyait a hamarosan megjelen\u0151 korm\u00e1nyrendelet tartalmazza. Sz\u00f3beli vizsga kiz\u00e1r\u00f3lag azon t\u00e1rgyak eset\u00e9ben lehets\u00e9ges, amelyeknek k\u00f6z\u00e9pszinten csak sz\u00f3beli vizsgar\u00e9sze van (p\u00e9ld\u00e1ul hittan), tov\u00e1bb\u00e1 sz\u00f3belit kell szervezni testnevel\u00e9s tant\u00e1rgyb\u00f3l. Az \u00edr\u00e1sbeli al\u00f3l felment\u00e9ssel rendelkez\u0151 tanul\u00f3k szint\u00e9n sz\u00f3ban vizsg\u00e1zhatnak. Az \u00e9retts\u00e9gi elj\u00e1r\u00e1sa \u00edgy jelent\u0151sen egyszer\u0171s\u00f6dik, megfelez\u0151dik a lehets\u00e9ges szem\u00e9lyes \u00e9rintkez\u00e9sek sz\u00e1ma - k\u00f6z\u00f6lte a szakt\u00e1rca.\nKit\u00e9rtek arra is: a vizsgajelentkez\u00e9sek k\u00f6z\u00fcl t\u00f6r\u00f6lt\u00e9k az als\u00f3bb \u00e9vfolyamos, nem v\u00e9gz\u0151s tanul\u00f3k el\u0151rehozott \u00e9retts\u00e9gij\u00e9t, valamint az \u00e9retts\u00e9gi bizony\u00edtv\u00e1ny megszerz\u00e9se el\u0151tti szintemel\u0151 vizsg\u00e1kat, ezekre ugyanis nincs sz\u00fcks\u00e9g az idei felv\u00e9teli elj\u00e1r\u00e1sban, ezeket k\u00e9s\u0151bb lesz m\u00f3d p\u00f3tolni. Megtarthat\u00f3ak ugyanakkor azok a szintemel\u0151 vizsg\u00e1k, amelyek a fels\u0151oktat\u00e1si felv\u00e9teliben val\u00f3 r\u00e9szv\u00e9telhez sz\u00fcks\u00e9gesek.\nA vizsg\u00e1k lebonyol\u00edt\u00e1sa sor\u00e1n fokozott figyelmet ford\u00edt a korm\u00e1ny a biztons\u00e1gra \u00e9s az \u00e9rintett vizsg\u00e1z\u00f3k, illetve pedag\u00f3gusok eg\u00e9szs\u00e9g\u00e9nek v\u00e9delm\u00e9re. A di\u00e1kok l\u00e9tsz\u00e1ma egy helyis\u00e9gben legfeljebb t\u00edz lehet, akik k\u00f6z\u00f6tt biztos\u00edtani kell a legal\u00e1bb m\u00e1sf\u00e9l m\u00e9teres t\u00e1vols\u00e1got. A lebonyol\u00edt\u00e1s sor\u00e1n a tanul\u00f3k csoportosul\u00e1sa sem enged\u00e9lyezett - k\u00f6z\u00f6lt\u00e9k.\nAz els\u0151 h\u00e9ten, a legt\u00f6bb vizsg\u00e1z\u00f3t \u00e9rint\u0151 \u00edr\u00e1sbelik a szok\u00e1sos 8 \u00f3ra helyett 9 \u00f3rakor kezd\u0151dnek. A vizsgabizotts\u00e1g munk\u00e1j\u00e1ban, az \u00e9rtekezletek megtart\u00e1sakor el\u0151nyben kell r\u00e9szes\u00edteni az elektronikus kommunik\u00e1ci\u00f3s form\u00e1kat - mutattak r\u00e1. A vizsg\u00e1k sor\u00e1n a helyis\u00e9geket fert\u0151tlen\u00edteni kell, a di\u00e1kok \u00e9s a pedag\u00f3gusok sz\u00e1m\u00e1ra ig\u00e9ny szerint maszkot biztos\u00edtanak. A koll\u00e9giumi elhelyez\u00e9st az \u00e9retts\u00e9giz\u0151k sz\u00e1m\u00e1ra ig\u00e9ny eset\u00e9n biztos\u00edtj\u00e1k, ilyen esetekben, egy szob\u00e1ban egy tanul\u00f3 helyezhet\u0151 el.\u00a0\u00a0\nAz \u00e9retts\u00e9git\u0151l val\u00f3 visszal\u00e9p\u00e9sre term\u00e9szetesen minden jelentkez\u0151nek lehet\u0151s\u00e9ge van, aki b\u00e1rmely okb\u00f3l \u00fagy \u00edt\u00e9li meg, hogy ink\u00e1bb egy k\u00e9s\u0151bbi id\u0151szakban szeretne vizsg\u00e1zni, ebben az esetben a befizetett vizsgad\u00edjakat is visszafizetik.\nA tov\u00e1bbi tudnival\u00f3kr\u00f3l t\u00e1j\u00e9koztatni fogj\u00e1k az iskol\u00e1kat, di\u00e1kokat - jelezte a miniszt\u00e9rium.\n\nMTI 2020. \u00e1prilis 16.\n\n"}]