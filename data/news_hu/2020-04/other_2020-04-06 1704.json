[{"date": "2020-04-06 17:04", "url": "https://koronavirus.gov.hu/cikkek/laborvezeto-tobbfele-koronavirust-izolaltak", "h1": "Laborvezet\u0151: t\u00f6bbf\u00e9le koronav\u00edrust is izol\u00e1ltak", "body": "\n\u00dajabb koronav\u00edrusokat izol\u00e1ltak a Nemzeti N\u00e9peg\u00e9szs\u00e9g\u00fcgyi K\u00f6zpont laborat\u00f3rium\u00e1ban, ez alapj\u00e1n \u00fagy t\u0171nik, hogy t\u00f6bb helyr\u0151l \u00e9rkezhetett a k\u00f3rokoz\u00f3 Magyarorsz\u00e1gra - mondta Kis Zolt\u00e1n, a k\u00f6zpont laborvezet\u0151je h\u00e9tf\u0151 reggel a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nA laborvezet\u0151 elmondta, a vakcina hat\u00e1soss\u00e1ga szempontj\u00e1b\u00f3l fontos, hogy meg\u00e1llap\u00edts\u00e1k, h\u00e1nyf\u00e9le alpopul\u00e1ci\u00f3ja van jelen Magyarorsz\u00e1gon a v\u00edrusnak. Hozz\u00e1tette, ak\u00e1r egy fert\u0151z\u00f6tt szervezeten bel\u00fcl is t\u00f6bbf\u00e9le v\u00edrus fordulhat el\u0151.\nA laborban elkezd\u0151dtek azok a k\u00eds\u00e9rletek, amelyekkel egy vakcina hat\u00e1soss\u00e1g\u00e1t ellen\u0151rizni lehet.\nKis Zolt\u00e1n hangs\u00falyozta, egyel\u0151re nincs olyan bizony\u00edt\u00e9k, hogy b\u00e1rmilyen gy\u00f3gyszer hat\u00e1sos lehet a koronav\u00edrus ellen, ez\u00e9rt \u00f3vatosan kell kezelni az ezzel kapcsolatos h\u00edreket.\n\nMTI 2020. \u00e1prilis 6.\n\n"}]