[{"date": "2020-04-22 13:40", "url": "https://koronavirus.gov.hu/cikkek/fiatalokat-tobb-intezkedes-segiti-felvetelinel-szakkepzesben-es-diplomaszerzesben", "h1": "A fiatalokat t\u00f6bb int\u00e9zked\u00e9s seg\u00edti a felv\u00e9telin\u00e9l, a szakk\u00e9pz\u00e9sben \u00e9s a diplomaszerz\u00e9sben", "body": "\nA fiatalokat t\u00f6bb int\u00e9zked\u00e9ssel seg\u00edti a korm\u00e1ny a felv\u00e9telin\u00e9l, a szakk\u00e9pz\u00e9sben, a diplomaszerz\u00e9sben, a nyelvvizsg\u00e1z\u00e1sban, \u00e9s a di\u00e1khiteln\u00e9l - err\u0151l besz\u00e9lt Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n, szerd\u00e1n.\n\n\nSchanda Tam\u00e1s elmondta: a fels\u0151oktat\u00e1sban zajlik a felv\u00e9teli folyamata, a napokban el\u00e9rhet\u0151v\u00e9 v\u00e1lik az \u00fcgyint\u00e9z\u00e9si funkci\u00f3 a felvi.hu fel\u00fcleten, amelynek seg\u00edts\u00e9g\u00e9vel ellen\u0151rizhetik, m\u00f3dos\u00edthatj\u00e1k, p\u00f3tolhatj\u00e1k adataikat a jelentkez\u0151k, j\u00falius 9-ig pedig egyszer m\u00f3dos\u00edthatnak jelentkez\u00e9s\u00fck sorrendj\u00e9n is.\nAz ITM javaslata szerint az iskolai szakk\u00e9pz\u00e9sben a komplex szakmai vizsg\u00e1k \u00edr\u00e1sbeli r\u00e9sz\u00e9t az \u00edr\u00e1sbeli \u00e9retts\u00e9gi vizsg\u00e1k ut\u00e1n, a gyakorlati vizsg\u00e1kat pedig m\u00e9g m\u00e1jusban tartj\u00e1k meg. Sz\u00f3beli vizsg\u00e1k ebben a k\u00e9pz\u00e9si form\u00e1ban sem lesznek - tette hozz\u00e1 az \u00e1llamtitk\u00e1r.\nA fels\u0151oktat\u00e1sban \u00e9s a szakk\u00e9pz\u00e9sben is j\u00f3l m\u0171k\u00f6dik a digit\u00e1lis \u00e1t\u00e1ll\u00e1s: rengeteg j\u00f3 \u00f6tlet sz\u00fcletett, ezek jelent\u0151s r\u00e9sze a vesz\u00e9lyhelyzet elm\u00falt\u00e1val is j\u00f3l hasznos\u00edthat\u00f3 majd - mondta Schanda Tam\u00e1s.\nHangs\u00falyozta: az eg\u00e9szs\u00e9g \u00e9s az \u00e9let v\u00e9delme a legfontosabb, de Magyarorsz\u00e1g alapvet\u0151 \u00e9rdeke a gazdas\u00e1g min\u00e9l gyorsabb talpra\u00e1ll\u00edt\u00e1sa is. Ebben pedig nagy szerep\u00fck lesz azoknak, akik most tanulnak a fels\u0151oktat\u00e1sban \u00e9s a szakk\u00e9pz\u00e9sben. A korm\u00e1ny mindent megtesz az\u00e9rt, hogy a jelenlegi helyzet min\u00e9l kevesebb probl\u00e9m\u00e1t okozzon ezeknek a fiataloknak.\n\nA hallgat\u00f3k t\u00e1mogat\u00e1sa, elhelyezked\u00e9se \u00e9rdek\u00e9ben t\u00f6bb int\u00e9zked\u00e9s is sz\u00fcletett. T\u00f6bb mint 75 ezer fiatalt seg\u00edt a diploma megszerz\u00e9s\u00e9ben, hogy akinek van vagy augusztus 31-\u00e9ig meglesz a z\u00e1r\u00f3vizsg\u00e1ja, az nyelvvizsga n\u00e9lk\u00fcl is megkaphatja diplom\u00e1j\u00e1t. Az ehhez sz\u00fcks\u00e9ges adategyeztet\u00e9sben k\u00e9rik, hogy a friss diplom\u00e1sok m\u0171k\u00f6djenek egy\u00fctt az int\u00e9zm\u00e9nyekkel - mondta Schanda Tam\u00e1s. Szaktud\u00e1sukra sz\u00fcks\u00e9g lesz a munkaer\u0151piacon az orsz\u00e1g gazdas\u00e1gi \u00fajj\u00e1\u00e9p\u00edt\u00e9s\u00e9ben - jegyezte meg az \u00e1llamtitk\u00e1r.\nAki szeretne nyelvvizsg\u00e1zni, annak hamarosan lesz r\u00e1 lehet\u0151s\u00e9ge online is - tette hozz\u00e1.\nA di\u00e1khitel m\u00f3dosult: a m\u00e1just\u00f3l el\u00e9rhet\u0151 kamatmentes, szabad felhaszn\u00e1l\u00e1s\u00fa Di\u00e1khitel Plusznak a kerete f\u00e9lmilli\u00f3 forint, egyes feln\u0151ttk\u00e9pz\u00e9sekben r\u00e9sztvev\u0151knek pedig 1,2 milli\u00f3 forint. Augusztus 15-\u00e9t\u0151l t\u00f6bb mint k\u00e9tszeres\u00e9re emelkedik a szabad felhaszn\u00e1l\u00e1s\u00fa di\u00e1khitel havonta ig\u00e9nyelhet\u0151 \u00f6sszege, \u00edgy a k\u00f6vetkez\u0151 tan\u00e9vben ak\u00e1r 1,5 milli\u00f3 forint is ig\u00e9nybe vehet\u0151 - mondta Schanda Tam\u00e1s.\nA fels\u0151oktat\u00e1si hallgat\u00f3k m\u00e1just\u00f3l az els\u0151 szemeszterre visszamen\u0151leg is ig\u00e9nyelhetik a Di\u00e1khitel1-et, \u00edgy ak\u00e1r 350 ezer forintot is juthatnak. Az eddig felvett nyelvtanul\u00e1si di\u00e1khitel kamatmentes, ugyanakkor ezt a konstrukci\u00f3t m\u00e1just\u00f3l kivezetik a rendszerb\u0151l - mondta az \u00e1llamtitk\u00e1r.\n\nForr\u00e1s: MTI\n\n"}]