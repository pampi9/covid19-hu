[{"date": "2020-04-11 17:10", "url": "https://koronavirus.gov.hu/cikkek/jarvanyugyi-hatosag-megkezdte-pesti-uti-idosotthonban-eloirt-intezkedesek-vegrehajtasanak", "h1": "A j\u00e1rv\u00e1ny\u00fcgyi hat\u00f3s\u00e1g megkezdte a Pesti \u00fati id\u0151sotthonban el\u0151\u00edrt int\u00e9zked\u00e9sek v\u00e9grehajt\u00e1s\u00e1nak ellen\u0151rz\u00e9s\u00e9t", "body": "\nAz orsz\u00e1gos tisztif\u0151orvos utas\u00edt\u00e1s\u00e1ra ellen\u0151rz\u00e9st tartott a Budapesti Korm\u00e1nyhivatal j\u00e1rv\u00e1ny\u00fcgyi hat\u00f3s\u00e1ga a Pesti \u00fati id\u0151sotthonban. A j\u00e1rv\u00e1ny\u00fcgyi szakemberek m\u00e1r az elm\u00falt napokban is seg\u00edtett\u00e9k az id\u0151sotthon munk\u00e1j\u00e1t, de most azzal a c\u00e9llal \u00e9rkeztek az int\u00e9zm\u00e9nybe, hogy ellen\u0151rizz\u00e9k a fenntart\u00f3 F\u0151v\u00e1rosi \u00d6nkorm\u00e1nyzat elkezdte-e v\u00e9grehajtani azokat az int\u00e9zked\u00e9seket, amelyekre az orsz\u00e1gos tisztif\u0151orvos k\u00f6telezte az \u00f6nkorm\u00e1nyzatot azut\u00e1n, hogy cs\u00fct\u00f6rt\u00f6k\u00f6n szem\u00e9lyesen is bej\u00e1rta az int\u00e9zm\u00e9nyt.\n\nAz orsz\u00e1gos tisztif\u0151orvos h\u00e1rom azonnali \u00e9s folyamatos int\u00e9zked\u00e9sre k\u00f6telezte m\u00e9g cs\u00fct\u00f6rt\u00f6k\u00f6n a fenntart\u00f3t: a gondozottak folyamatos orvosi ell\u00e1t\u00e1s\u00e1ra \u00e9s fel\u00fcgyelet\u00e9re, a dolgoz\u00f3k oktat\u00e1s\u00e1ra \u00e9s az el\u0151\u00edrt fert\u0151tlen\u00edt\u0151 szerek alkalmaz\u00e1s\u00e1ra.\n\nA j\u00e1rv\u00e1ny\u00fcgyi hat\u00f3s\u00e1g emberei a kor\u00e1bban el\u0151\u00edrt j\u00e1rv\u00e1ny\u00fcgyi utas\u00edt\u00e1sok \u00e9s a fenntart\u00f3 sz\u00e1m\u00e1ra el\u0151\u00edrt int\u00e9zked\u00e9sek v\u00e9grehajt\u00e1s\u00e1nak ellen\u0151rz\u00e9s\u00e9t kezdt\u00e9k meg a mai nap, helysz\u00edni ellen\u0151rz\u00e9ssel, \u00a0\u00e9s a dokument\u00e1ci\u00f3k begy\u0171jt\u00e9s\u00e9vel. Az ellen\u0151rz\u00e9s c\u00e9lja, a gondozott id\u0151s emberek v\u00e9delme, a tov\u00e1bbi fert\u0151z\u00e9sek megf\u00e9kez\u00e9se, az int\u00e9zm\u00e9ny munk\u00e1j\u00e1nak seg\u00edt\u00e9se. A korm\u00e1nyhivatal dolgoz\u00f3i \u00fajabb v\u00e9d\u0151eszk\u00f6z\u00f6ket, seb\u00e9szi maszkot \u00e9s fert\u0151tlen\u00edt\u0151szereket is vittek a helysz\u00ednre.\nAz ellen\u0151rz\u00e9s tapasztalatair\u00f3l az orsz\u00e1gos tisztif\u0151orvosnak adnak jelent\u00e9st.\n\nAz otthonban a\u00a0szombat reggeli\u00a0adatok szerint 198 fert\u0151z\u00f6ttet igazoltak \u00e9s 8 id\u0151s ember elhunyt. A fert\u0151z\u00f6tteket k\u00f3rh\u00e1zba sz\u00e1ll\u00edtott\u00e1k. Az orsz\u00e1gos tisztif\u0151orvos vas\u00e1rnapra teljes fert\u0151tlen\u00edt\u00e9st rendelt el az int\u00e9zm\u00e9nyben, amelyet katon\u00e1k bevon\u00e1s\u00e1val fognak v\u00e9grehajtani.\n\n\n\n"}]