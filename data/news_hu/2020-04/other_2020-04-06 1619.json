[{"date": "2020-04-06 16:19", "url": "https://koronavirus.gov.hu/cikkek/ujabb-intezkedesek-jarvany-lassitasa-szocialis-ellatottak-es-gyermekes-csaladok-vedelme", "h1": "\u00dajabb int\u00e9zked\u00e9sek a j\u00e1rv\u00e1ny lass\u00edt\u00e1sa, a szoci\u00e1lis ell\u00e1tottak \u00e9s a gyermekes csal\u00e1dok v\u00e9delme \u00e9rdek\u00e9ben", "body": "\nA koronav\u00edrus-j\u00e1rv\u00e1ny lass\u00edt\u00e1sa, a magyar emberek eg\u00e9szs\u00e9ge, a szoci\u00e1lis ell\u00e1t\u00e1sban r\u00e9sztvev\u0151k \u00e9s a csal\u00e1dok v\u00e9delme \u00e9rdek\u00e9ben t\u00f6bb, \u00fajabb a vesz\u00e9lyhelyzethez kapcsol\u00f3d\u00f3 rendk\u00edv\u00fcli int\u00e9zked\u00e9st rendelt el a Korm\u00e1ny az Orsz\u00e1ggy\u0171l\u00e9st\u0151l kapott felhatalmaz\u00e1s alapj\u00e1n. Az err\u0151l sz\u00f3l\u00f3 jogszab\u00e1ly m\u00f3dos\u00edt\u00e1sokat a Magyar K\u00f6zl\u00f6nyben hirdett\u00e9k ki.\n\n\u00dajabb int\u00e9zked\u00e9sek seg\u00edtik a csal\u00e1dok szoci\u00e1lis biztons\u00e1g\u00e1t az\u00e1ltal, hogy a szoci\u00e1lis, gyermekv\u00e9delmi\u00a0 \u00e9s egy\u00e9b ell\u00e1t\u00e1sok foly\u00f3s\u00edt\u00e1s\u00e1ban most nem sz\u00fcks\u00e9ges a szem\u00e9lyes \u00fcgyint\u00e9z\u00e9s, akkor sem, ha\u00a0 \u00e9ppen esed\u00e9kes lenne az ell\u00e1t\u00e1s tov\u00e1bbi foly\u00f3s\u00edt\u00e1s\u00e1hoz sz\u00fcks\u00e9ges fel\u00fclvizsg\u00e1lat.\nA m\u00e1r meg\u00e1llap\u00edtott havi rendszeress\u00e9g\u0171 p\u00e9nzbeli szoci\u00e1lis ell\u00e1t\u00e1sok t\u00f6bbs\u00e9g\u00e9n\u00e9l a jogszab\u00e1lyban el\u0151\u00edrt id\u0151szakos fel\u00fclvizsg\u00e1latokat elhalasztj\u00e1k, az elmaradt fel\u00fclvizsg\u00e1latokat a vesz\u00e9lyhelyzet lej\u00e1rt\u00e1t k\u00f6vet\u0151 m\u00e1sodik h\u00f3napig kell p\u00f3tolni.\nA vesz\u00e9lyhelyzet alatt lej\u00e1r\u00f3 rendszeres gyermekv\u00e9delmi kedvezm\u00e9nyre val\u00f3 jogosults\u00e1g, \u00e9s ahhoz kapcsol\u00f3dva a h\u00e1tr\u00e1nyos, halmozottan h\u00e1tr\u00e1nyos helyzet fenn\u00e1ll\u00e1s\u00e1nak meg\u00e1llap\u00edt\u00e1sa szint\u00e9n meghosszabbodik a vesz\u00e9lyhelyzetet k\u00f6vet\u0151 m\u00e1sodik h\u00f3nap v\u00e9g\u00e9ig.\nAz \u00faj \u00e1pol\u00e1si d\u00edj \u00e9s a gyermekek otthongondoz\u00e1si d\u00edja (gyod) ig\u00e9nyl\u00e9sek eset\u00e9n a szak\u00e9rt\u0151i vizsg\u00e1lat helysz\u00edni vizsg\u00e1lat mell\u0151z\u00e9s\u00e9vel, pap\u00edralapon is elv\u00e9gezhet\u0151.\nA megv\u00e1ltozott munkak\u00e9pess\u00e9g\u0171 szem\u00e9lyek vesz\u00e9lyhelyzet id\u0151tartama alatt megsz\u0171n\u0151 rehabilit\u00e1ci\u00f3s ell\u00e1t\u00e1sait is automatikusan meghosszabb\u00edtj\u00e1k a vesz\u00e9lyhelyzet id\u0151tartam\u00e1t k\u00f6vet\u0151 m\u00e1sodik h\u00f3nap v\u00e9g\u00e9ig. A vesz\u00e9lyhelyzet ideje alatt lej\u00e1r\u00f3 k\u00f6zgy\u00f3gyell\u00e1t\u00e1sok jogosults\u00e1gi id\u0151tartama a vesz\u00e9lyhelyzet lej\u00e1rat\u00e1t k\u00f6vet\u0151 90 napig meghosszabbodik.\nA s\u00falyosan mozg\u00e1skorl\u00e1tozott szem\u00e9lyek k\u00f6zleked\u00e9si kedvezm\u00e9nyei, azaz az aut\u00f3v\u00e1s\u00e1rl\u00e1si, vagy \u00e1talak\u00edt\u00e1si t\u00e1mogat\u00e1sok a vesz\u00e9lyhelyzet elm\u00falt\u00e1val is felhaszn\u00e1lhat\u00f3ak lesznek, ez azt jelenti, hogy a vesz\u00e9lyhelyzet ideje alatt lej\u00e1r\u00f3 hat\u00e1rozatok \u00e9s utalv\u00e1nyok a vesz\u00e9lyhelyzet ut\u00e1n m\u00e9g 30 napig \u00e9rv\u00e9nyesek maradnak.\nUgyancsak felf\u00fcggeszthet\u0151 a nyugd\u00edj- vagy m\u00e1s t\u00e1rsadalombiztos\u00edt\u00e1si, illetve csal\u00e1dt\u00e1mogat\u00e1si elj\u00e1r\u00e1s, ha a jogosult a j\u00e1rv\u00e1ny miatt nincs abban a helyzetben, hogy k\u00f6telezetts\u00e9geinek eleget tegyen. A nagycsal\u00e1dosok g\u00e9pkocsi v\u00e1s\u00e1rl\u00e1s\u00e1nak hat\u00e1rideje a vesz\u00e9lyhelyzet megsz\u0171n\u00e9s\u00e9t k\u00f6vet\u0151 hatvanadik napig meghosszabbodik. A gy\u00e1mhat\u00f3s\u00e1gi elj\u00e1r\u00e1sban sincs sz\u00fcks\u00e9g szem\u00e9lyes megjelen\u00e9sre. A gy\u00e1mhat\u00f3s\u00e1gi elj\u00e1r\u00e1sokn\u00e1l a szem\u00e9lyes megjelen\u00e9s helyett az \u00fcgyfelekt\u0151l \u00edr\u00e1sbeli nyilatkozatot kell k\u00e9rni, a rendelet el\u0151\u00edrja a t\u00e1rgyal\u00e1sok mell\u0151z\u00e9s\u00e9t. A gy\u00e1m\u00fcgyek k\u00f6z\u00fcl a gyermekek \u00e9s az \u00f6r\u00f6kbefogad\u00e1sban \u00e9rintettek v\u00e9delme \u00e9rdek\u00e9ben tov\u00e1bbra is d\u00f6nt\u00e9seket hoznak soron k\u00edv\u00fcli \u00fcgyekben.\nA vesz\u00e9lyhelyzet miatt a munkav\u00e9gz\u00e9s al\u00f3l felmentett b\u00f6lcs\u0151dei, valamint k\u00f6zm\u0171vel\u0151d\u00e9si int\u00e9zm\u00e9nyekben dolgoz\u00f3k \u00e1tmenetileg \u00e1tker\u00fclhetnek munkav\u00e9gz\u00e9sre szoci\u00e1lis szolg\u00e1ltat\u00f3hoz, szoci\u00e1lis int\u00e9zm\u00e9nyhez, gyermekek \u00e1tmeneti gondoz\u00e1s\u00e1t ny\u00fajt\u00f3 int\u00e9zm\u00e9nyhez vagy gyermekv\u00e9delmi int\u00e9zm\u00e9nyhez.\nA vesz\u00e9lyhelyzet idej\u00e9re v\u00e1ltoznak egyes szoci\u00e1lis szolg\u00e1ltat\u00e1sok a fert\u0151z\u00e9s kock\u00e1zat\u00e1nak cs\u00f6kkent\u00e9se \u00e9s az ell\u00e1tottak v\u00e9delme \u00e9rdek\u00e9ben. P\u00e9ld\u00e1ul a nappali ell\u00e1t\u00e1st ny\u00fajt\u00f3 int\u00e9zm\u00e9nyek \u2013 ide nem \u00e9rve a nappali meleged\u0151t \u2013 \u00e9p\u00fclet\u00e9ben ny\u00fajtott szolg\u00e1ltat\u00e1sok sz\u00fcnetelnek, az ell\u00e1tottak lak\u00f3k\u00f6rnyezet\u00e9ben ny\u00fajthatj\u00e1k a sz\u00fcks\u00e9ges ell\u00e1t\u00e1st. Szoci\u00e1lis \u00e9tkeztet\u00e9s eset\u00e9ben a napi egyszeri meleg \u00e9tel csak kisz\u00e1ll\u00edt\u00e1ssal biztos\u00edthat\u00f3. Az \u00e1tmeneti elhelyez\u00e9st ny\u00fajt\u00f3 szoci\u00e1lis int\u00e9zm\u00e9ny ell\u00e1tottja jogviszonya meghosszabb\u00edthat\u00f3, ha az a vesz\u00e9lyhelyzet id\u0151tartama alatt j\u00e1rna le.\nA korm\u00e1nyrendelet mellett az Orsz\u00e1gos Tisztif\u0151orvos rendelkez\u00e9seivel \u00f6sszhangban az EMMI az els\u0151 pillanatt\u00f3l kezdve minden t\u00e1mogat\u00e1st \u00e9s szakmai seg\u00edts\u00e9get megadott \u00e9s folyamatosan megad ezut\u00e1n is az \u00f6nkorm\u00e1nyzati, civil, egyh\u00e1zi \u00e9s mag\u00e1n fenntart\u00e1s\u00fa szoci\u00e1lis int\u00e9zm\u00e9nyeknek \u00e9s munkat\u00e1rsaiknak. Egy\u00fattal felh\u00edvjuk a figyelmet a fenntart\u00f3k kiemelt felel\u0151ss\u00e9g\u00e9re a j\u00e1rv\u00e1ny\u00fcgyi int\u00e9zked\u00e9sek v\u00e9grehajt\u00e1s\u00e1ra k\u00fcl\u00f6n\u00f6sen az id\u0151sek otthonaiban. A j\u00e1rv\u00e1ny miatti vesz\u00e9lyhelyzetben a szoci\u00e1lis ter\u00fcleten dolgoz\u00f3k munk\u00e1j\u00e1t \u00e9s az ell\u00e1tottak \u00e9let\u00e9t biztons\u00e1gosabb\u00e1 tev\u0151 protokollok el\u00e9rhet\u0151ek a Szoci\u00e1lis \u00c1gazati Port\u00e1lon (http://szocialisportal.hu/).\nSz\u00e1m\u00edtunk az id\u0151sek otthonaiban dolgoz\u00f3kra, akikre most szint\u00e9n nagyobb teher h\u00e1rul a j\u00e1rv\u00e1ny megf\u00e9kez\u00e9se \u00e9s az id\u0151sek ell\u00e1t\u00e1sa miatt, az \u0151 munkaidej\u00fck is megn\u00f6velhet\u0151 24 \u00f3r\u00e1s m\u0171szak rendelhet\u0151 el n\u00e1luk, ami ut\u00e1n 48 \u00f3r\u00e1s pihen\u0151id\u0151re jogosultak.\nK\u00f6zben pedig az \u00e1llami tulajdon\u00fa K\u00e9zm\u0171 Nonprofit Kft. a koronav\u00edrus elleni v\u00e9dekez\u00e9s \u00e9rdek\u00e9ben folyamatosan gy\u00e1rtja \u00e9s sz\u00e1ll\u00edtja az eg\u00e9szs\u00e9g\u00fcgyi maszkokat, amelyeket els\u0151k\u00e9nt az \u00e1pol\u00f3-, gondoz\u00f3otthonokban \u00e9l\u0151 id\u0151sek \u00e9s az ott dolgoz\u00f3k kapj\u00e1k.\n(EMMI)\n\n"}]