[{"date": "2020-04-17 14:52", "url": "https://koronavirus.gov.hu/cikkek/fontos-az-orvosok-es-hozzatartozok-egyuttmukodese-hazabocsatott-betegek-ugyeben", "h1": "Fontos az orvosok \u00e9s a hozz\u00e1tartoz\u00f3k egy\u00fcttm\u0171k\u00f6d\u00e9se a hazabocs\u00e1tott betegek \u00fcgy\u00e9ben", "body": "\nFontos az egy\u00fcttm\u0171k\u00f6d\u00e9s az orvosok \u00e9s a hozz\u00e1tartoz\u00f3k k\u00f6z\u00f6tt a koronav\u00edrus-j\u00e1rv\u00e1ny miatt a k\u00f3rh\u00e1zb\u00f3l hazabocs\u00e1tott betegekkel kapcsolatban - hangs\u00falyozta az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n, p\u00e9nteken.\n\nM\u00fcller Cec\u00edlia k\u00f6z\u00f6lte, hogy az id\u0151sotthonokban zajlik a j\u00e1rv\u00e1ny\u00fcgyi ellen\u0151rz\u00e9s, kiemelt figyelmet ford\u00edtanak a magasabb l\u00e9tsz\u00e1m\u00fa int\u00e9zm\u00e9nyekre. Ez azonban nem kiz\u00e1r\u00f3lag ellen\u0151rz\u00e9st, hanem seg\u00edts\u00e9gny\u00fajt\u00e1st is jelent - emelte ki.\nA tisztif\u0151orvos besz\u00e1molt arr\u00f3l is, hogy ezekbe az int\u00e9zm\u00e9nyekbe m\u00e1r jelent\u0151s mennyis\u00e9g\u0171 v\u00e9d\u0151eszk\u00f6zt sz\u00e1ll\u00edtottak ki. P\u00e9ldak\u00e9nt eml\u00edtette, hogy budapesti int\u00e9zm\u00e9nyeknek a F\u0151v\u00e1rosi Korm\u00e1nyhivatal 36 800 keszty\u0171t \u00e9s 262 600 maszkot osztott ki, a j\u00f6v\u0151 h\u00e9ten pedig \u00fajabb egy\u00e9ni v\u00e9d\u0151eszk\u00f6z\u00f6ket juttatnak el hozz\u00e1juk.\n\nMint elmondta: a j\u00e1rv\u00e1nyg\u00f6rbe ugyan lapos, \u00e1m napr\u00f3l-napra emelkedik a fert\u0151z\u00f6ttek sz\u00e1ma, vagyis v\u00e1rhat\u00f3an bel\u00e9p\u00fcnk a t\u00f6meges megbeteged\u00e9sek szakasz\u00e1ba.\nK\u00f6zl\u00e9se szerint 1776 a regisztr\u00e1lt fert\u0151z\u00f6ttek sz\u00e1ma \u00e9s \u00fajabb 14 hal\u00e1leset t\u00f6rt\u00e9nt, amivel 156-ra emelkedett az elhunytak sz\u00e1ma. A Pesti \u00fari id\u0151sotthon lak\u00f3i k\u00f6z\u00fcl 18-an v\u00e1ltak a fert\u0151z\u00e9s \u00e1ldozat\u00e1v\u00e1.\nEk\u00f6zben 847 embert \u00e1polnak korh\u00e1zban, akik k\u00f6z\u00fcl 63 szem\u00e9lynek s\u00falyos az \u00e1llapota, \u0151ket g\u00e9ppel l\u00e9legeztetik - sorolta.\nFelid\u00e9zte, hogy az elm\u00falt napokban nagy visszhangot keltett a k\u00f3rh\u00e1zi \u00e1gyak felszabad\u00edt\u00e1sa.\nMint mondta Magyarorsz\u00e1gon 66 ezer k\u00f3rh\u00e1zi \u00e1gy van, amelyeknek \u00e1ltal\u00e1ban csak 65-70 sz\u00e1zal\u00e9ka foglalt. Mindez pedig azt jelenti, hogy csup\u00e1n az \u00e1gyak 15 sz\u00e1zal\u00e9k\u00e1t kell felszabad\u00edtani ahhoz, hogy az \u00e1gyak fele \u00fcres legyen.\nHangs\u00falyozta, hogy a betegek \u00e1thelyez\u00e9s\u00e9r\u0151l, illetve hazabocs\u00e1t\u00e1s\u00e1r\u00f3l minden esetben orvosszakmai alapon d\u00f6ntenek.\nVagyis az nem t\u00f6rt\u00e9nhet meg, hogy \u00fagy k\u00fcldjenek haza egy beteget, hogy az kedvez\u0151tlen\u00fcl befoly\u00e1solja az eg\u00e9szs\u00e9g\u00fcgyi \u00e1llapot\u00e1t - sz\u00f6gezte le.\nEzzel kapcsolatban arra b\u00edztatott mindenkit, hogy probl\u00e9ma eset\u00e9n jelezze azt az int\u00e9zm\u00e9nynek, a betegjogi k\u00e9pvisel\u0151nek vagy a Nemzeti N\u00e9peg\u00e9szs\u00e9g\u00fcgyi K\u00f6zpontnak.\nK\u00e9rd\u00e9sekre v\u00e1laszolva elmondta, hogy orsz\u00e1gszerte 1035 id\u0151sotthoni egys\u00e9get tartanak nyilv\u00e1n. Az ellen\u0151rz\u00e9st a legn\u00e9pesebbekkel kezdik \u00e9s a j\u00f6v\u0151 h\u00e9ten v\u00e1rhat\u00f3ak a vizsg\u00e1latok el\u0151zetes eredm\u00e9nyei.\nEddig 12 int\u00e9zm\u00e9nyben jelent meg a koronav\u00edrus \u00e9s 31 hal\u00e1leset t\u00f6rt\u00e9nt - mondta.\nFelh\u00edvta a figyelmet arra, hogy bevett gyakorlat v\u00e1ls\u00e1ghelyzetek eset\u00e9n az eg\u00e9szs\u00e9g\u00fcgyi dolgoz\u00f3k \u00e1tcsoportos\u00edt\u00e1sa, \u00edgy ebben az esetben is egy meghat\u00e1rozott terv szerint sor ker\u00fclhet ilyen int\u00e9zked\u00e9sekre \u00e9s t\u00f6rt\u00e9ntek is m\u00e1r \u00e1tir\u00e1ny\u00edt\u00e1sok.\n\n\u00a0Forr\u00e1s: MTI\n\n"}]