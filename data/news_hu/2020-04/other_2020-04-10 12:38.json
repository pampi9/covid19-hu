[{"date": "2020-04-10 12:38", "url": "https://koronavirus.gov.hu/cikkek/hataron-tuli-magyar-kozossegeket-tamogat-vedoeszkozokkel-kormany", "h1": "Hat\u00e1ron t\u00fali magyar k\u00f6z\u00f6ss\u00e9geket is t\u00e1mogat v\u00e9d\u0151eszk\u00f6z\u00f6kkel a korm\u00e1ny", "body": "\nMinden magyar felel\u0151s minden magyar\u00e9rt, ez\u00e9rt a magyar nemzeti k\u00f6z\u00f6ss\u00e9geket a hat\u00e1rok t\u00faloldal\u00e1n is t\u00e1mogatja a korm\u00e1ny, eszk\u00f6z\u00f6kkel is - jelentette ki a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken az MTI-nek.\n\nSzijj\u00e1rt\u00f3 P\u00e9ter elmondta: a hat\u00e1ron t\u00fal \u00e9l\u0151 magyar k\u00f6z\u00f6ss\u00e9geknek eszk\u00f6zbeli seg\u00edts\u00e9get is ny\u00fajt a korm\u00e1ny, 600 ezer maszkot, valamint n\u00e9h\u00e1ny t\u00edzezer v\u00e9d\u0151ruh\u00e1t, v\u00e9d\u0151felszerel\u00e9st \u00e9s tesztet biztos\u00edtanak sz\u00e1mukra a Felvid\u00e9ken, Erd\u00e9lyben, Sz\u00e9kelyf\u00f6ld\u00f6n, K\u00e1rp\u00e1talj\u00e1n, Szlav\u00f3ni\u00e1ban, a Mura-vid\u00e9ken \u00e9s a Vajdas\u00e1gban.\n\nA k\u00fclgazdas\u00e1gi \u00e9s k\u00fcl\u00fcgyminiszter hangs\u00falyozta: Magyarorsz\u00e1g az\u00e9rt tudja megtenni ezt, mert m\u0171k\u00f6dik a K\u00edna \u00e9s Magyarorsz\u00e1g k\u00f6z\u00f6tti l\u00e9gih\u00edd \u00e9s a korm\u00e1ny t\u00f6bb mint 30 milli\u00f3 maszkot v\u00e1s\u00e1rolt m\u00e1r K\u00edn\u00e1b\u00f3l.\nEmellett van egy komplett g\u00e9psor, amely hamarosan megkezdi a m\u0171k\u00f6d\u00e9s\u00e9t \u00e9s havonta 2 milli\u00f3 800 ezer maszkot lehet rajta el\u0151\u00e1ll\u00edtani. A saj\u00e1t gy\u00e1rt\u00e1s\u00fa maszkok megteremtik a lehet\u0151s\u00e9get arra is, hogy seg\u00edtse a korm\u00e1ny azokat, akik nagy bajban vannak Magyarorsz\u00e1g k\u00f6rny\u00e9k\u00e9n - mondta.\nK\u00f6z\u00f6lte: szinte mindegyik hat\u00e1ron t\u00fali magyar k\u00f6z\u00f6ss\u00e9g megkereste a korm\u00e1nyt azzal, hogy rossz az ell\u00e1totts\u00e1g azokon a ter\u00fcleteken, ahol \u00e9lnek, egyes k\u00f3rh\u00e1zak pedig a m\u0171k\u00f6d\u00e9si k\u00e9pess\u00e9geik k\u00fcsz\u00f6b\u00e9re \u00e9rtek a koronav\u00edrus jelentette kih\u00edv\u00e1sok miatt.\nSzijj\u00e1rt\u00f3 P\u00e9ter azt mondta: k\u00f6teless\u00e9g\u00fcnk a magyar emberek eg\u00e9szs\u00e9g\u00e9t \u00e9s \u00e9let\u00e9t megv\u00e9den\u00fcnk, ehhez pedig sz\u00fcks\u00e9ges, hogy az eg\u00e9szs\u00e9g\u00fcgyi v\u00e9dekez\u00e9s sikeres legyen. Hozz\u00e1tette: az elk\u00f6vetkez\u0151 hetekben is jelent\u0151s sz\u00e1ll\u00edtm\u00e1nyok \u00e9rkeznek Magyarorsz\u00e1gra K\u00edn\u00e1b\u00f3l, el\u0151seg\u00edtve az eg\u00e9szs\u00e9g\u00fcgyi v\u00e9dekez\u00e9s siker\u00e9t.\n\u00a0\n\u00a0\nMTI 2020. \u00e1prilis 10.\n\n"}]