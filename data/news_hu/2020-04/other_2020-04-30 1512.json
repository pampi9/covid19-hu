[{"date": "2020-04-30 15:12", "url": "https://koronavirus.gov.hu/cikkek/megelozo-fertotlenites-lesz-hazai-bortonokben", "h1": "Megel\u0151z\u0151 fert\u0151tlen\u00edt\u00e9s lesz a hazai b\u00f6rt\u00f6n\u00f6kben  ", "body": "\nMegel\u0151z\u0151 int\u00e9zked\u00e9sk\u00e9nt valamennyi hazai b\u00f6rt\u00f6nben teljes k\u00f6r\u0171 fert\u0151tlen\u00edt\u00e9s\u00e9t v\u00e9geznek a k\u00f6vetkez\u0151 napokban - k\u00f6z\u00f6lte a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga (BvOP) cs\u00fct\u00f6rt\u00f6k\u00f6n az MTI-vel.\n\n\nAzt \u00edrt\u00e1k: a magyar b\u00f6rt\u00f6n\u00f6kben jelenleg nincs koronav\u00edrussal fert\u0151z\u00f6tt fogvatartott, k\u00f6sz\u00f6nhet\u0151en a b\u00fcntet\u00e9s-v\u00e9grehajt\u00e1si szervezet \u00e1ltal eddig bevezetett megel\u0151z\u0151 int\u00e9zked\u00e9seknek \u00e9s a helyzet kezel\u00e9s\u00e9re kialak\u00edtott szakmai protokoll hat\u00e9konys\u00e1g\u00e1nak.\nHozz\u00e1tett\u00e9k: a megel\u0151z\u00e9s \u00e9rdek\u00e9ben a BvOP elrendelte a b\u00fcntet\u00e9s-v\u00e9grehajt\u00e1si int\u00e9zetek megel\u0151z\u0151 fert\u0151tlen\u00edt\u00e9s\u00e9t. A fert\u0151tlen\u00edt\u00e9s kiterjed a b\u00f6rt\u00f6n\u00f6k b\u00e1styafala, illetve a biztons\u00e1gi ker\u00edt\u00e9s k\u00f6zel\u00e9ben tal\u00e1lhat\u00f3 k\u00f6zter\u00fcletre, az \u0151rz\u00f6tt ter\u00fcleten bel\u00fcl tal\u00e1lhat\u00f3 k\u00f6zleked\u0151utakra, a fogvatartottak \u00e1ltal haszn\u00e1lt \u00fatvonalakra, a s\u00e9taudvarokra \u00e9s a sportudvarokra.\nFert\u0151tlen\u00edtik a fogvatartottak elhelyez\u00e9s\u00e9re, munkav\u00e9gz\u00e9s\u00e9re, foglalkoztat\u00e1sra szolg\u00e1l\u00f3 \u00e9p\u00fcletek \u00f6sszes helyis\u00e9g\u00e9t is, a szem\u00e9lyi \u00e1llom\u00e1ny szolg\u00e1latteljes\u00edt\u00e9si helyis\u00e9geit, berendez\u00e9si t\u00e1rgyait, valamint a b\u00fcntet\u00e9s-v\u00e9grehajt\u00e1si szervek kezel\u00e9s\u00e9ben l\u00e9v\u0151 valamennyi g\u00e9pj\u00e1rm\u0171vet .\nHa a j\u00f6v\u0151ben m\u00e9gis el\u0151fordulna fert\u0151z\u00e9s, a b\u00fcntet\u00e9s-v\u00e9grehajt\u00e1si szervezet eg\u00e9szs\u00e9g\u00fcgyi szolg\u00e1lata felk\u00e9sz\u00fclt az ebb\u0151l ad\u00f3d\u00f3 speci\u00e1lis feladatok elv\u00e9gz\u00e9s\u00e9re - olvashat\u00f3 a k\u00f6zlem\u00e9nyben.\n\u00a0\nForr\u00e1s: MTI\n\n"}]