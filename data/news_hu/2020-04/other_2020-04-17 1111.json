[{"date": "2020-04-17 11:11", "url": "https://koronavirus.gov.hu/cikkek/segitsegnek-alcazva-idoseket-karositottak-meg-elfogtak-oket-rendorok", "h1": "Seg\u00edts\u00e9gnek \u00e1lc\u00e1zva id\u0151seket k\u00e1ros\u00edtottak meg \u2013 elfogt\u00e1k \u0151ket a rend\u0151r\u00f6k", "body": "\nA budapesti rend\u0151r\u00f6k elfogtak egy n\u0151t \u00e9s egy f\u00e9rfit, akik t\u00f6bb ker\u00fcletben, a koronav\u00edrus miatti vesz\u00e9lyhelyzetre hivatkozva jutottak be a s\u00e9rtettek lak\u00e1saiba, ahonnan k\u00f6zel egymilli\u00f3 forint \u00e9rt\u00e9kben p\u00e9nzt \u00e9s \u00e9kszereket loptak.\n\n\nEgy f\u00e9rfi \u00e9s egy n\u0151 2020. \u00e1prilis 15-\u00e9n d\u00e9lel\u0151tt megjelent egy II. ker\u00fcleti id\u0151s asszony lak\u00e1s\u00e1n\u00e1l, \u00e9s \u2013 a koronav\u00edrus miatti helyzetre hivatkozva \u2013 seg\u00edts\u00e9get sz\u00ednlelve a n\u0151 bement a lak\u00e1sba, k\u00f6zben t\u00e1rsa az ajt\u00f3ban sz\u00f3val tartotta a s\u00e9rtettet. A f\u00e9rfi arra k\u00e9rte az id\u0151s asszonyt, hogy vegye le az arany gy\u0171r\u0171it, hogy azokat lefert\u0151tlen\u00edthesse, ezalatt t\u00e1rsa \u00e1tkutatta a lak\u00e1st. A s\u00e9rtett \u00e1tadta az \u00e9kszereit a f\u00e9rfinak, aki ezut\u00e1n t\u00e1rs\u00e1val \u2013 \u00e9s az \u00e1ltala ellopott p\u00e9nzzel \u2013 egy\u00fctt elhagyta a lak\u00e1st.\nA Budapesti Rend\u0151r-f\u0151kapit\u00e1nys\u00e1g Vagyonv\u00e9delmi Oszt\u00e1ly Zseblop\u00e1si Aloszt\u00e1ly\u00e1nak nyomoz\u00f3i \u2013 kor\u00e1bbi b\u0171n\u00fcgyi inform\u00e1ci\u00f3k alapj\u00e1n \u2013 a helysz\u00edn k\u00f6zel\u00e9ben elfogt\u00e1k az elk\u00f6vet\u0151ket, a 26 \u00e9ves budapesti R. Juliett\u00e1t \u00e9s rokon\u00e1t, a 20 \u00e9ves, szint\u00e9n budapesti R. J\u00e1nost, akikn\u00e9l megtal\u00e1lt\u00e1k az id\u0151s asszony p\u00e9nz\u00e9t, valamint arany \u00e9kszereit is.\nA nyomoz\u00e1s sor\u00e1n a rend\u0151r\u00f6k meg\u00e1llap\u00edtott\u00e1k, hogy az elk\u00f6vet\u0151k Budapest V., XIII. \u00e9s XV. ker\u00fclet\u00e9ben is k\u00f6vettek el hasonl\u00f3 jelleg\u0171 b\u0171ncselekm\u00e9nyeket, amelyek sor\u00e1n magukat \u00f6nkorm\u00e1nyzati dolgoz\u00f3knak adt\u00e1k ki, \u00e9s miut\u00e1n a koronav\u00edrus-j\u00e1rv\u00e1ny \u00fcr\u00fcgy\u00e9n bebocs\u00e1t\u00e1st nyertek a lak\u00e1sokba, az egyik elk\u00f6vet\u0151 elterelte az id\u0151s s\u00e9rtett figyelm\u00e9t, am\u00edg t\u00e1rsa \u00e1tkutatta a lak\u00e1st. Az elk\u00f6vet\u0151k h\u00e1rom h\u00e9t alatt, n\u00e9gy id\u0151s asszonyt\u00f3l k\u00f6zel egymilli\u00f3 forint \u00e9rt\u00e9kben loptak, amelynek t\u00f6bb mint a fele megt\u00e9r\u00fclt.\nA Budapesti Rend\u0151r-f\u0151kapit\u00e1nys\u00e1g II. ker\u00fcleti Rend\u0151rkapit\u00e1nys\u00e1g nyomoz\u00f3i R. J\u00e1nost \u00e9s R. Juliett\u00e1t k\u00e9trendbeli \u00fczletszer\u0171en elk\u00f6vetett lop\u00e1s b\u0171ntett, egyrendbeli lop\u00e1s v\u00e9ts\u00e9g \u00e9s egyrendbeli kifoszt\u00e1s b\u0171ntett miatt gyan\u00fas\u00edtottk\u00e9nt hallgatt\u00e1k ki. A rend\u0151r\u00f6k az elk\u00f6vet\u0151ket \u0151rizetbe vett\u00e9k \u00e9s el\u0151terjeszt\u00e9st tettek letart\u00f3ztat\u00e1suk ind\u00edtv\u00e1nyoz\u00e1s\u00e1ra.\nAz ut\u00f3bbi id\u0151szakban a tr\u00fckk\u00f6s csal\u00f3k hat\u00f3s\u00e1gi szem\u00e9lynek kiadva magukat arra hivatkoznak, hogy ingatlan fert\u0151tlen\u00edt\u00e9st hajtanak v\u00e9gre, illetve id\u0151s szem\u00e9lyek ell\u00e1t\u00e1s\u00e1ra szolg\u00e1ltat\u00e1st aj\u00e1nlanak fel. Kell\u0151 \u00f3vatoss\u00e1ggal \u00e9s eg\u00e9szs\u00e9ges bizalmatlans\u00e1ggal megel\u0151zheti, hogy a koronav\u00edrus vesz\u00e9lyeire hivatkozva becsapj\u00e1k.\n\nForr\u00e1s: police.hu\n\n"}]