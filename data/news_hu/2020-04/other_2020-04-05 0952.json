[{"date": "2020-04-05 09:52", "url": "https://koronavirus.gov.hu/cikkek/tobb-tizezer-elhunyt-europaban", "h1": "T\u00f6bb t\u00edzezer elhunyt Eur\u00f3p\u00e1ban", "body": "\nAz \u00faj t\u00edpus\u00fa koronav\u00edrussal fert\u0151z\u00f6ttek sz\u00e1ma vas\u00e1rnap reggelre t\u00f6bb mint 100 ezerrel, 1 202 827-re n\u0151tt a vil\u00e1gban. A Covid-19 betegs\u00e9gben eddig 64 771-en vesztett\u00e9k \u00e9let\u00fcket, a gy\u00f3gyultak sz\u00e1ma 246 886 - olvashat\u00f3 a baltimore-i Johns Hopkins Egyetem \u00f6sszes\u00edt\u00e9s\u00e9ben. A fert\u0151z\u00e9s tov\u00e1bbra is 181 orsz\u00e1gban van jelen.\n\n\nSzombat reggelig a betegs\u00e9gnek 58 901 halottja volt, a gy\u00f3gyultak sz\u00e1ma 226 669 volt.\nA diagnosztiz\u00e1lt esetek sz\u00e1ma nem t\u00fckr\u00f6zi pontosan a val\u00f3s\u00e1got, mert az egyes orsz\u00e1gokban t\u00f6bb\u00e9-kev\u00e9sb\u00e9 korl\u00e1tozott az elv\u00e9gzend\u0151 tesztek sz\u00e1ma, valamint a sz\u00e1montart\u00e1s krit\u00e9riumai is k\u00fcl\u00f6nb\u00f6znek.\nK\u00edn\u00e1ban (Hongkong \u00e9s Maka\u00f3 n\u00e9lk\u00fcl), ahol a j\u00e1rv\u00e1ny a m\u00falt \u00e9v v\u00e9g\u00e9n elkezd\u0151d\u00f6tt, 82 574 esetet tartottak nyilv\u00e1n vas\u00e1rnap reggel. A v\u00edrus okozta betegs\u00e9gben eddig 3333 ember halt meg, 77 160-an meggy\u00f3gyultak.\nA legt\u00f6bb regisztr\u00e1lt fert\u0151z\u00f6tt az Egyes\u00fclt \u00c1llamokban van: 312 076, a hal\u00e1los \u00e1ldozatok sz\u00e1ma 8499, a gy\u00f3gyultak sz\u00e1ma 14 997. Donald Trump amerikai eln\u00f6k helyi id\u0151 szerint szombaton, a korm\u00e1nyzati munkacsoport szok\u00e1sos napi sajt\u00f3konferenci\u00e1j\u00e1n bejelentette, hogy katon\u00e1k t\u00edzezreit telep\u00edtik a tag\u00e1llamokba sz\u00fcks\u00e9g eset\u00e9n a v\u00edrus elleni k\u00fczdelem seg\u00edt\u00e9s\u00e9re. Megism\u00e9telte, hogy a k\u00f6vetkez\u0151 k\u00e9t h\u00e9t lesz a legnehezebb, sok hal\u00e1los \u00e1ldozatra lehet sz\u00e1m\u00edtani, b\u00e1r - mint mondta - az orsz\u00e1g egyes vid\u00e9keit egyel\u0151re kev\u00e9sb\u00e9 \u00e9rinti a j\u00e1rv\u00e1ny.\nOlaszorsz\u00e1gban 124 632 regisztr\u00e1lt fert\u0151z\u00f6tt van, 15 362 hal\u00e1los \u00e1ldozat \u00e9s 20 996 gy\u00f3gyult. A bel\u00fcgyminiszt\u00e9rium adatai szerint az orsz\u00e1gos kij\u00e1r\u00e1si korl\u00e1toz\u00e1s m\u00e1rcius 11-i bevezet\u00e9se \u00f3ta 4,6 milli\u00f3 ellen\u0151rz\u00e9st v\u00e9geztek, \u00e9s t\u00f6bb mint 173 ezer embert jelentettek fel, mivel indokolatlanul tart\u00f3zkodott az utc\u00e1n. Az eg\u00e9szs\u00e9g\u00fcgyi hat\u00f3s\u00e1gok tov\u00e1bbra is hangs\u00falyozz\u00e1k, hogy az \u00f3vint\u00e9zked\u00e9sek \u00e1prilis 13-ig tart\u00f3 meghosszabb\u00edt\u00e1sa ut\u00e1n sem v\u00e1rhat\u00f3 teljes felold\u00e1suk.\nSpanyolorsz\u00e1gban 126 168-ra n\u0151tt a feljegyzett fert\u0151z\u00f6ttek sz\u00e1ma, 11 947-re a halottak\u00e9 \u00e9s 34 219-re a gy\u00f3gyultak\u00e9. Pedro S\u00e1nchez spanyol minisztereln\u00f6k szombaton bejelentette, hogy a korm\u00e1ny a h\u00e1rom hete tart\u00f3 sz\u00fcks\u00e9g\u00e1llapot \u00fajabb k\u00e9thetes meghosszabb\u00edt\u00e1s\u00e1t kezdem\u00e9nyezi a parlamentn\u00e9l.\nN\u00e9metorsz\u00e1gban 96 092 fert\u0151z\u00f6ttet regisztr\u00e1ltak eddig, 1444 elhunytat \u00e9s 26 400 gy\u00f3gyultat.\nFranciaorsz\u00e1gban 90 848 fert\u0151z\u00f6tt szerepelt szombaton reggel a nyilv\u00e1ntart\u00e1sban, 7574 halott \u00e9s 15 572 gy\u00f3gyult.\nIr\u00e1nban 55 743 volt a regisztr\u00e1lt fert\u0151z\u00f6ttek sz\u00e1ma p\u00e9nteken, 3452 a meghaltak\u00e9 \u00e9s 19 736 a gy\u00f3gyultak\u00e9.\nAz Egyes\u00fclt Kir\u00e1lys\u00e1gban 42 479 feljegyzett fert\u0151z\u00f6tt volt szombatig, 4320 hal\u00e1los \u00e1ldozat \u00e9s 215 gy\u00f3gyult.\nAz Eg\u00e9szs\u00e9g\u00fcgyi Vil\u00e1gszervezet (WHO) m\u00e1rcius 11-\u00e9n nyilv\u00e1n\u00edtotta vil\u00e1gj\u00e1rv\u00e1nynak a k\u00f6z\u00e9p-k\u00ednai Vuhanb\u00f3l glob\u00e1lisan sz\u00e9tterjedt k\u00f3rt.\n\u00a0\nForr\u00e1s: MTI\n\u00a0\n\n"}]