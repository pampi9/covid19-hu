[{"date": "2020-04-19 14:08", "url": "https://koronavirus.gov.hu/cikkek/mindenkinek-aki-megbetegedett-lesz-helye", "h1": "Mindenkinek, aki megbetegedett, lesz helye", "body": "\nOrb\u00e1n Viktor minisztereln\u00f6k vas\u00e1rnap d\u00e9lel\u0151tt az ajkai Magyar Imre K\u00f3rh\u00e1zban tartott el\u0151zetes bejelent\u00e9s n\u00e9lk\u00fcli ellen\u0151rz\u00e9st, melyr\u0151l a Facebook oldal\u00e1n vide\u00f3-besz\u00e1mol\u00f3t k\u00f6z\u00f6lt - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\nA koronav\u00edrusos betegek ell\u00e1t\u00e1s\u00e1ra kijel\u00f6lt \u00fan. j\u00e1rv\u00e1nyk\u00f3rh\u00e1zban a minisztereln\u00f6k v\u00e9gigj\u00e1rta az int\u00e9zm\u00e9ny teljes beteg\u00fatj\u00e1t, a bel\u00e9p\u0151 zsilipel\u00e9st\u0151l az intenz\u00edv r\u00e9szlegig. A k\u00f3rh\u00e1zban \"b\u00e9keid\u0151ben\" 6 intenz\u00edv \u00e1gy m\u0171k\u00f6dik, de az elm\u00falt hetekben az int\u00e9zm\u00e9ny vezet\u00e9se sikeresen ki\u00e9p\u00edtette a kapacit\u00e1sokat ak\u00e1r 86 intenz\u00edv ell\u00e1t\u00e1st ig\u00e9nyl\u0151 beteg egyidej\u0171 elhelyez\u00e9s\u00e9re, amit sz\u00e1m\u00e1ra a vesz\u00e9lyhelyzeti tervben el\u0151\u00edrtak.\nEzzel kapcsolatban Orb\u00e1n Viktor felh\u00edvta a figyelmet: figyelmeztet\u0151 jel, hogy az \u00f6sszes Magyarorsz\u00e1gon regisztr\u00e1lt koronav\u00edrusos beteg egyhetede a F\u0151v\u00e1rosi \u00d6nkorm\u00e1nyzat id\u0151sotthon\u00e1b\u00f3l ker\u00fclt el\u0151. Eml\u00e9keztetett: szerte az orsz\u00e1gban 1100 id\u0151sotthon van, \u00e9s arra is k\u00e9sz\u00fclni kell, ha a betegs\u00e9g mindenhol fel\u00fcti a fej\u00e9t.\nA k\u00f3rh\u00e1zi \u00e1gyak felszabad\u00edt\u00e1sa ma m\u00e9g csak egy f\u0151pr\u00f3ba, a legrosszabb lehet\u0151s\u00e9g f\u0151pr\u00f3b\u00e1ja - mondta a bej\u00e1r\u00e1son a minisztereln\u00f6k, hozz\u00e1t\u00e9ve: ha a legrosszabb k\u00f6vetkezne be, a magyar korh\u00e1zaknak akkor is biztos\u00edtaniuk kell az ell\u00e1t\u00e1st minden koronav\u00edrusos beteg sz\u00e1m\u00e1ra. Mindenki nyugodtan aludhat, mindenkinek, aki beteg lett, lesz helye - fogalmazott Orb\u00e1n Viktor.\n\n\u00a0\nForr\u00e1s: MTI, 2020.04.19\n\n"}]