[{"date": "2020-04-28 14:43", "url": "https://koronavirus.gov.hu/cikkek/kozel-100-helyszinre-szallitanak-vedofelszerelest", "h1": "K\u00f6zel 100 helysz\u00ednre sz\u00e1ll\u00edtanak v\u00e9d\u0151felszerel\u00e9st", "body": "\nCsaknem sz\u00e1z helysz\u00ednre sz\u00e1ll\u00edtanak v\u00e9d\u0151felszerel\u00e9seket a koronav\u00edrus-j\u00e1rv\u00e1ny elleni v\u00e9dekez\u00e9sben r\u00e9szt vev\u0151 eg\u00e9szs\u00e9g\u00fcgyi \u00e9s rendv\u00e9delmi dolgoz\u00f3knak - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a keddi online sajt\u00f3t\u00e1j\u00e9koztat\u00f3n.\n\n\nLakatos Tibor ezredes elmondta, az operat\u00edv t\u00f6rzs d\u00f6nt\u00e9se alapj\u00e1n h\u00e9tf\u0151n \u00e9s kedden \u00e9rkeztek, illetve \u00e9rkeznek sz\u00e1ll\u00edtm\u00e1nyok t\u00f6bb tucat f\u0151v\u00e1rosi \u00e9s vid\u00e9ki k\u00f3rh\u00e1zba. Tov\u00e1bb\u00e1 v\u00e9d\u0151felszerel\u00e9s \u00e9rkezik az Orsz\u00e1gos Ment\u0151szolg\u00e1lathoz, a rend\u0151rs\u00e9ghe \u00e9s a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1g\u00e1hoz.\nA 6,5 milli\u00f3 v\u00e9d\u0151eszk\u00f6z k\u00f6z\u00f6tt f\u0151leg sz\u00e1jmaszkok, arcv\u00e9d\u0151 pajzsok, vizsg\u00e1l\u00f3 keszty\u0171k, FFP2-es \u00e9s FFP3-as maszkok, valamint az orvosi munk\u00e1hoz sz\u00fcks\u00e9ges v\u00e9d\u0151ruh\u00e1zatok vannak - k\u00f6z\u00f6lte.\nAz ezredes elmondta azt is, hogy a Magyar K\u00f6zl\u00f6nyben megjelent az \u00e1prilis 30-t\u00f3l hat\u00e1lyos korm\u00e1nyrendelet, amelynek \u00e9rtelm\u00e9ben k\u00f6telez\u0151 \u00f3vodai \u00e9s b\u00f6lcs\u0151dei \u00fcgyeletet biztos\u00edtaniuk az \u00f6nkorm\u00e1nyzatoknak azokon a telep\u00fcl\u00e9seken, ahol a koronav\u00edrus-j\u00e1rv\u00e1ny miatt bez\u00e1rt\u00e1k ezeket az int\u00e9zm\u00e9nyeket. Az \u00fcgyeletet munkanapokon 6-18 \u00f3ra k\u00f6z\u00f6tt kell biztos\u00edtani, legfeljebb \u00f6t gyermek lehet egy csoportban \u00e9s az \u00fcgyeleti ell\u00e1t\u00e1s\u00e9rt t\u00e9r\u00edt\u00e9si d\u00edj nem k\u00e9rhet\u0151. A korm\u00e1nyrendelet sz\u00f3l a munkahelyi gyermekfel\u00fcgyeletr\u0151l is - tette hozz\u00e1.\nLakatos Tibor besz\u00e9lt arr\u00f3l is, hogy a rend\u0151rs\u00e9g h\u00e1rom, k\u00f6zvesz\u00e9llyel fenyeget\u00e9s miatt indult \u00fcgyben tett v\u00e1demel\u00e9si javaslatot: az egyik azzal az \u00e1lh\u00edrrel kapcsolatos, amely - amikor m\u00e9g nem is volt Magyarorsz\u00e1gon fert\u0151z\u00f6tt - azt \u00e1ll\u00edtotta, hogy az orsz\u00e1gban t\u00f6bben is meghaltak a v\u00edrus miatt. A m\u00e1sik \u00e1lh\u00edr szerint a Liszt Ferenc-rep\u00fcl\u0151t\u00e9rr\u0151l t\u00f6bb koronav\u00edrusos beteget sz\u00e1ll\u00edtottak el, a harmadik pedig azt \u00e1ll\u00edtotta, lez\u00e1rj\u00e1k Budapestet. Az ezredes t\u00e1j\u00e9koztat\u00e1sa szerint a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda az elj\u00e1r\u00e1sokat lefolytatta \u00e9s most v\u00e1demel\u00e9st javasolt a h\u00e1rom \u00fcgyben.\nAz ezredes egy k\u00e9rd\u00e9sre v\u00e1laszolva elmondta: az \u00e1lh\u00edrek terjeszt\u00e9se k\u00f6zvesz\u00e9llyel fenyeget\u00e9snek sz\u00e1m\u00edt, a rend\u0151rs\u00e9g 25 k\u00f6zvesz\u00e9llyel fenyeget\u00e9s miatt ind\u00edtott elj\u00e1r\u00e1st, k\u00f6z\u00fcl\u00fck 13 van folyamatban.\u00a0 A rend\u0151rs\u00e9g emellett 77 elj\u00e1r\u00e1st ind\u00edtott r\u00e9mh\u00edrterjeszt\u00e9s miatt, ebb\u0151l 32 van folyamatban. Hozz\u00e1tette: t\u00f6bb \u00fcgyben is megtal\u00e1lt\u00e1k az elk\u00f6vet\u0151t, ezekben az \u00fcgyekben folyik a v\u00e1demel\u00e9s el\u0151k\u00e9sz\u00edt\u00e9s\u00e9hez sz\u00fcks\u00e9ges nyomoz\u00e1s, a t\u00f6bbi \u00fcgyben pedig folyamatos a felder\u00edt\u0151 munka.\nSz\u00f3lt arr\u00f3l is, hogy h\u00e9tf\u0151n 1183 esetben int\u00e9zkedtek a kij\u00e1r\u00e1si korl\u00e1toz\u00e1s szab\u00e1lyainak megs\u00e9rt\u00e9se miatt, a kij\u00e1r\u00e1si korl\u00e1toz\u00e1sok bevezet\u00e9se \u00f3ta m\u00e1r 37 350 alkalommal kellett int\u00e9zkedni\u00fck.\n\n\nForr\u00e1s: MTI\n\n"}]