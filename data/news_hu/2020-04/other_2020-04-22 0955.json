[{"date": "2020-04-22 09:55", "url": "https://koronavirus.gov.hu/cikkek/soha-nem-latott-osszeg-maradhat-az-iden-csaladoknal", "h1": "Soha nem l\u00e1tott \u00f6sszeg maradhat az id\u00e9n a csal\u00e1dokn\u00e1l", "body": "\nN\u0151 az \u00e9rdekl\u0151d\u00e9s a n\u00e9gy- vagy t\u00f6bbgyermekes any\u00e1k szja-mentess\u00e9ge ir\u00e1nt; a gyermekek ut\u00e1n ig\u00e9nybe vehet\u0151 kedvezm\u00e9nyek \u00f6sszess\u00e9g\u00e9ben az id\u00e9n ak\u00e1r 380 milli\u00e1rd forintot is hagynak a sz\u00fcl\u0151kn\u00e9l - mondta T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra a Magyar Nemzetnek.\n\n\nA lap szerdai sz\u00e1m\u00e1ban megjelent interj\u00faban az \u00e1llamtitk\u00e1r eml\u00e9keztetett: a tavalyi csal\u00e1dv\u00e9delmi akci\u00f3terv id\u00e9n \u00e9letbe l\u00e9pett eleme szerint az \u00e1llam nem k\u00e9r szja-t azokt\u00f3l az any\u00e1kt\u00f3l, akik legal\u00e1bb n\u00e9gy gyermeket neveltek fel. Janu\u00e1rban 38 ezer anya \u00e9lt a mentess\u00e9get k\u00edn\u00e1l\u00f3 szab\u00e1llyal, amely az \u00e9rintetteknek abban a h\u00f3napban 1,4 milli\u00e1rd forintot takar\u00edtott meg. Febru\u00e1rban m\u00e1r 42 ezren \u00e9rv\u00e9nyes\u00edtett\u00e9k a kedvezm\u00e9nyt, a nagycsal\u00e1dokn\u00e1l \u00fajabb m\u00e1sf\u00e9l milli\u00e1rd forint maradt - mondta.\nMegjegyezte, hogy a mentess\u00e9g nem csak a v\u00e9r szerinti gyermek ut\u00e1n j\u00e1r, valamint a m\u00e1r feln\u0151tt gyerekeket is figyelembe kell venni. Az szja-mentess\u00e9g nem z\u00e1rja ki a csal\u00e1di kedvezm\u00e9ny ig\u00e9nybev\u00e9tel\u00e9t. Az anya vagy a saj\u00e1t munkav\u00e1llal\u00f3i j\u00e1rul\u00e9k\u00e1b\u00f3l, vagy az ap\u00e1val k\u00f6z\u00f6sen \u00e9rv\u00e9nyes\u00edtheti a kisebbek ut\u00e1n j\u00e1r\u00f3 gyermekkedvezm\u00e9nyt. El\u0151bbi megold\u00e1s m\u00e1r febru\u00e1rban is b\u0151ven hagyott p\u00e9nzt az \u00e9rintett nagycsal\u00e1dokn\u00e1l: a m\u00e1sodik h\u00f3napban a 42 ezer anya \u00f6sszesen 370 milli\u00f3 forinttal cs\u00f6kkentette saj\u00e1t befizetend\u0151 j\u00e1rul\u00e9k\u00e1t.\nT\u00e1llai Andr\u00e1s kiemelte azt is, hogy a vesz\u00e9lyhelyzetben \u00fajabb lehet\u0151s\u00e9geket nyitott meg a korm\u00e1ny: a hitelmorat\u00f3rium r\u00e9v\u00e9n az \u00e9v v\u00e9g\u00e9ig nem kell t\u00f6rleszteni a hiteleket, nincsenek kilakoltat\u00e1sok, a lej\u00e1r\u00f3 gyes-, gyed- \u00e9s gyetjogosults\u00e1gok meghosszabbodtak, mik\u00f6zben t\u00f6bb t\u00edzezer kisv\u00e1llalkoz\u00e1snak nem kell ad\u00f3t fizetnie, \u00e9s d\u00f6nt\u00e9s sz\u00fcletett a 13. havi nyugd\u00edj fokozatos vissza\u00e1ll\u00edt\u00e1s\u00e1r\u00f3l. \"Kr\u00edzis idej\u00e9n a Gyurcs\u00e1ny-Bajnai-korm\u00e1ny eg\u00e9szen m\u00e1s utat v\u00e1lasztott, lakoss\u00e1gi megszor\u00edt\u00e1sok sor\u00e1t vezetve be\" - fogalmazott az \u00e1llamtitk\u00e1r a Magyar Nemzetnek.\nForr\u00e1s: MTI \n\n"}]