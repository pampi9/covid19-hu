[{"date": "2020-04-09 14:06", "url": "https://koronavirus.gov.hu/cikkek/iden-csak-az-irasbeli-erettsegi-vizsgakat-tartanak-meg", "h1": "Id\u00e9n csak az \u00edr\u00e1sbeli \u00e9retts\u00e9gi vizsg\u00e1kat tartan\u00e1k meg", "body": "\nId\u00e9n csak az \u00edr\u00e1sbeli \u00e9retts\u00e9gi vizsg\u00e1kat tartan\u00e1k meg az oktat\u00e1si akci\u00f3csoport javaslata szerint - mondta a k\u00f6znevel\u00e9si \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n. K\u00f6z\u00f6lte, a javaslatokr\u00f3l v\u00e1rhat\u00f3an a j\u00f6v\u0151 szerdai \u00fcl\u00e9s\u00e9n d\u00f6nt a korm\u00e1ny.\n\n\nMaruzsa Zolt\u00e1n hangs\u00falyozta: az \u00e9retts\u00e9git \u00fagy kell megszervezni, hogy a k\u00f6znevel\u00e9si standardokon t\u00fal az megfeleljen a j\u00e1rv\u00e1ny\u00fcgyi helyzetnek, az emberek biztons\u00e1gi elv\u00e1r\u00e1sainak \u00e9s a fels\u0151oktat\u00e1si felv\u00e9teli korrekt lebonyol\u00edthat\u00f3s\u00e1g\u00e1nak is.\nAzoknak, akik id\u00e9n \u00e9retts\u00e9gizn\u00e9nek, a lehet\u0151 legr\u00f6videbb, a legkevesebb szem\u00e9lyes kontaktussal j\u00e1r\u00f3 vizsg\u00e1t kell szervezni - emelte ki, azt is hangs\u00falyozva, hogy senkinek sem k\u00f6telez\u0151 \u00e9retts\u00e9gizni, amennyiben id\u00e9n nem felv\u00e9telizik.\nIsmertette: ez\u00e9rt sz\u00f3beli \u00e9s gyakorlati vizsg\u00e1kat a javaslat alapj\u00e1n nem tartan\u00e1nak, csak \u00edr\u00e1sbeliket szervezn\u00e9k, amivel fel\u00e9re cs\u00f6kkenthet\u0151 a vizsgaesem\u00e9nyek sz\u00e1ma, \u00e9s valamennyi 14 nap alatt lebonyol\u00edthat\u00f3.\nA m\u00e1sf\u00e9l m\u00e9teres t\u00e1vols\u00e1gnak minden \u00e9rintett k\u00f6z\u00f6tt meg kell lennie, egy helys\u00e9gben maximum 10 ember tart\u00f3zkodhat - h\u00edvta fel a figyelmet.\n\u00dagy folytatta, sz\u00f3beli vizsg\u00e1t csak azon t\u00e1rgyak eset\u00e9ben tartan\u00e1nak, amelyekb\u0151l csak ilyen m\u00f3don lehet levizsg\u00e1zni \u00e9s azoknak a saj\u00e1tos nevel\u00e9si ig\u00e9ny\u0171 di\u00e1koknak szervezn\u00e9nek sz\u00f3belit, akik felment\u00e9st kapnak az \u00edr\u00e1sbeli vizsga al\u00f3l. Ez 320 ezer sz\u00f3beli helyett mind\u00f6ssze 4500 vizsgaesem\u00e9nyt jelentene - \u00f6sszegzett.\nMaruzsa Zolt\u00e1n t\u00e1j\u00e9koztat\u00e1sa szerint javaslatuk tartalmazza az \u00e9retts\u00e9gi bizony\u00edtv\u00e1ny megszerz\u00e9se el\u0151tti szintemel\u0151 vizsg\u00e1k t\u00f6r\u00f6l\u00e9s\u00e9t is. Ez 113 ezer \u00e9retts\u00e9gi jelentkez\u00e9sb\u0151l mintegy 30 ezret \u00e9rintene, \u00edgy legfeljebb 73 ezer \u00e9retts\u00e9giz\u0151 maradhatna - jelezte.\nA vizsg\u00e1k id\u0151z\u00edt\u00e9s\u00e9r\u0151l azt mondta: ha a j\u00e1rv\u00e1ny\u00fcgyi helyzet romlik, akkor min\u00e9l el\u0151bb, ha javul, akkor min\u00e9l k\u00e9s\u0151bbre kell azokat \u00fctemezni m\u00e1jus-j\u00fanius folyam\u00e1n. Jelenleg arra k\u00e9sz\u00fclnek, hogy m\u00e1jus 4-\u00e9n elkezdj\u00e9k a vizsg\u00e1kat - k\u00f6z\u00f6lte Maruzsa Zolt\u00e1n, aki arra is felh\u00edvta a figyelmet, hogy a javaslatokr\u00f3l v\u00e1rhat\u00f3an a j\u00f6v\u0151 szerdai korm\u00e1ny\u00fcl\u00e9sen d\u00f6nt a kabinet.\nA nemzetk\u00f6zi helyzetre t\u00e9rve az \u00e1llamtitk\u00e1r besz\u00e1molt arr\u00f3l is, hogy az eur\u00f3pai orsz\u00e1gok vagy az \u00e9v v\u00e9gi eredm\u00e9nyekb\u0151l sz\u00e1m\u00edtott jegyekkel adj\u00e1k ki az \u00e9retts\u00e9gi bizony\u00edtv\u00e1nyt, vagy technikailag egyszer\u0171s\u00edtik, r\u00f6vid\u00edtik a vizsg\u00e1kat. Ismertet\u00e9se szerint az eur\u00f3pai uni\u00f3s orsz\u00e1gok t\u00f6bbs\u00e9ge m\u00e9g nem hozott d\u00f6nt\u00e9st az \u00e9retts\u00e9gik lebonyol\u00edt\u00e1s\u00e1nak mik\u00e9ntj\u00e9r\u0151l.\n\u00a0\nForr\u00e1s: MTI\n\u00a0\n\u00a0\n\n"}]