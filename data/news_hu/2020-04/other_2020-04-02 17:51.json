[{"date": "2020-04-02 17:51", "url": "https://koronavirus.gov.hu/cikkek/domotor-csaba-tovabbi-repulogepek-erkeznek-vedofelszerelessel-magyarorszagra", "h1": "D\u00f6m\u00f6t\u00f6r Csaba: tov\u00e1bbi rep\u00fcl\u0151g\u00e9pek \u00e9rkeznek v\u00e9d\u0151felszerel\u00e9ssel Magyarorsz\u00e1gra", "body": "\nTov\u00e1bbi rep\u00fcl\u0151g\u00e9pek \u00e9rkeznek v\u00e9d\u0151felszerel\u00e9ssel - overallokkal, maszkokkal, l\u00e9legeztet\u0151 g\u00e9pekkel - Magyarorsz\u00e1gra a k\u00f6vetkez\u0151 napokban - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra.\n\nD\u00f6m\u00f6t\u00f6r\u00a0Csaba\u00a0elmondta: b\u00e1r eddig siker\u00fclt elker\u00fclni a koronav\u00edrussal megfert\u0151z\u0151d\u00f6tt emberek sz\u00e1m\u00e1nak ugr\u00e1sszer\u0171 n\u00f6veked\u00e9s\u00e9t, el\u0151fordulhat, hogy a csoportos megbeteged\u00e9sek szakasz\u00e1b\u00f3l a t\u00f6meges megbeteged\u00e9sek szakasz\u00e1ba l\u00e9p az orsz\u00e1g, ez\u00e9rt az a c\u00e9l, hogy nagyobb terhel\u00e9s eset\u00e9n is legyen elegend\u0151 v\u00e9d\u0151felszerel\u00e9s Magyarorsz\u00e1gon.\nEnnek \u00e9rdek\u00e9ben nemcsak k\u00e9sz term\u00e9kek, hanem gy\u00e1rt\u00f3eszk\u00f6z\u00f6k is \u00e9rkeznek, amelyek lehet\u0151v\u00e9 teszik a magyarorsz\u00e1gi gy\u00e1rt\u00e1st - tette hozz\u00e1.\n\nAz \u00e1llamtitk\u00e1r besz\u00e9lt arr\u00f3l is, hogy a fert\u0151z\u00f6ttekr\u0151l \u00e9s az elhunytakr\u00f3l k\u00f6z\u00f6lt r\u00e9szletesebb adatok felh\u00edvj\u00e1k a figyelmet arra, melyek a legvesz\u00e9lyeztetettebb csoportok. Az id\u0151sebbeket arra k\u00e9rte, hogy lehet\u0151s\u00e9g szerint maradjanak otthon, \u00e9s a 9-12 \u00f3ra k\u00f6z\u00f6tti enged\u00e9lyezett id\u0151ben is csak v\u00e9gs\u0151 esetben - ha sem csal\u00e1dtag, sem az \u00f6nkorm\u00e1nyzat nem tud nekik seg\u00edteni - menjenek v\u00e1s\u00e1rolni.\nD\u00f6m\u00f6t\u00f6r\u00a0Csaba\u00a0a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban a j\u00e1rv\u00e1ny elleni v\u00e9dekez\u00e9sre ford\u00edthat\u00f3 uni\u00f3s forr\u00e1sokkal kapcsolatban azt mondta, hogy Magyarorsz\u00e1g a 2014-2020-as keret szinte sz\u00e1z sz\u00e1zal\u00e9k\u00e1t lek\u00f6t\u00f6tte, a szerz\u0151d\u00e9sek felbont\u00e1sa pedig m\u00e9g nagyobb gazdas\u00e1gi k\u00e1rt okozna, ez\u00e9rt Magyarorsz\u00e1gnak - \u00e9s t\u00f6bb mint t\u00edz m\u00e1sik uni\u00f3s tagorsz\u00e1gnak - nem seg\u00edts\u00e9g az az int\u00e9zked\u00e9s, hogy a ciklus p\u00e9nz\u00fcgyi terv\u00e9ben szerepl\u0151 p\u00e9nzeket fel lehet haszn\u00e1lni a j\u00e1rv\u00e1ny elleni v\u00e9dekez\u00e9sre is.\nM\u00e1s forr\u00e1sok, p\u00e9ld\u00e1ul az Eur\u00f3pai Szoci\u00e1lis Alap forr\u00e1sainak mozg\u00f3s\u00edt\u00e1s\u00e1ra lenne sz\u00fcks\u00e9g, \u00e9s lehet\u0151v\u00e9 kellene tenni, hogy minden r\u00e9gi\u00f3ban ig\u00e9nybe lehessen venni az uni\u00f3s p\u00e9nzeket - mondta az \u00e1llamtitk\u00e1r.\nMTI 2020. \u00e1prilis 2.\n\n"}]