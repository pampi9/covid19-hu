[{"date": "2020-04-21 14:27", "url": "https://koronavirus.gov.hu/cikkek/ketezer-fole-nott-az-igazolt-fertozottek-szama", "h1": "K\u00e9tezer f\u00f6l\u00e9 n\u0151tt az igazolt fert\u0151z\u00f6ttek sz\u00e1ma", "body": "\nA Pesti \u00fati id\u0151sotthonban 27-re n\u0151tt az elhunytak sz\u00e1ma, a m\u00e1sodik k\u00f6r\u00f6s mintav\u00e9tel 58 \u00faj gondozott \u00e9s 4 dolgoz\u00f3 fert\u0151z\u00e9s\u00e9re der\u00edtett f\u00e9nyt - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n \u00e9s k\u00f6z\u00f6lte, hogy k\u00e9tezer f\u00f6l\u00e9 n\u0151tt az igazolt fert\u0151z\u00f6ttek sz\u00e1ma.\n\n\nM\u00fcller Cec\u00edlia kifejtette, a fert\u0151z\u00f6tteket az int\u00e9zm\u00e9nyben el kell k\u00fcl\u00f6n\u00edteni \u00e9s fokozott orvosi fel\u00fcgyelet mellett kell vizsg\u00e1lni, hogy megbetegszenek-e. A vizsg\u00e1lat m\u00e9g zajlik. Akik az otthonb\u00f3l ker\u00fcltek k\u00f3rh\u00e1zba, j\u00f3 \u00e1ltal\u00e1nos eg\u00e9szs\u00e9gi \u00e1llapotban vannak - mondta -, hozz\u00e1t\u00e9ve: k\u00e9t negat\u00edv laborvizsg\u00e1lat ut\u00e1n ker\u00fclhetnek vissza az otthonba, ahol a honv\u00e9ds\u00e9g seg\u00edts\u00e9g\u00e9vel m\u00e1r elv\u00e9gezt\u00e9k a fert\u0151tlen\u00edt\u00e9st.\nAz orsz\u00e1gos tisztif\u0151orvos kit\u00e9rt arra, hogy orsz\u00e1gosan h\u00fasz id\u0151sotthon \u00e9rintett a fert\u0151z\u00e9sben, h\u00e1romban nagyobb sz\u00e1m\u00fa megbeteged\u00e9st \u00e9szleltek, a t\u00f6bbiben jobb\u00e1ra csak egy-k\u00e9t fert\u0151z\u00f6ttet tal\u00e1ltak, akiket regisztr\u00e1ltak \u00e9s figyelnek, hogy jelentkeznek-e t\u00fcnetek. Ezek az esetek az otthonok \u00e9let\u00e9t kev\u00e9ss\u00e9 \u00e9rintik - jegyezte meg.\nEzzel kapcsolatban kiemelte azt is, zajlik az id\u0151sotthonok ellen\u0151rz\u00e9se, \u00e9s a honv\u00e9ds\u00e9g seg\u00edts\u00e9g\u00e9vel megkezd\u0151dik fert\u0151tlen\u00edt\u00e9s\u00fck is, el\u0151sz\u00f6r azon int\u00e9zm\u00e9nyek ker\u00fclnek sorra, ahol tal\u00e1ltak fert\u0151z\u00f6ttet, azt\u00e1n a t\u00f6bbi.\nAz orsz\u00e1gos tisztif\u0151orvos besz\u00e9lt arr\u00f3l is, hogy az Eg\u00e9szs\u00e9g\u00fcgyi Vil\u00e1gszervezet (WHO) magyarorsz\u00e1gi irodavezet\u0151je a napokban \u00e9rt\u00e9kelte a magyar j\u00e1rv\u00e1ny\u00fcgyi helyzetet, \u00e9s megalapozottnak tartotta azt a tesztel\u00e9si m\u00f3dot, amit Magyarorsz\u00e1g k\u00f6vet. Az irodavezet\u0151 szerint Magyarorsz\u00e1gon megfelel\u0151 sz\u00e1m\u00fa \u00e9s kiterjedts\u00e9g\u0171 tesztel\u00e9s zajlik; a vil\u00e1gszervezet egy igazolt fert\u0151z\u00f6tt k\u00f6rnyezet\u00e9ben t\u00edz tesztel\u00e9st tart sz\u00fcks\u00e9gesnek, ezzel szemben Magyarorsz\u00e1gon harmincat v\u00e9geznek el - ismertette.\n\u00a0\n\nA m\u00e1jus 3-a k\u00f6r\u00fclire prognosztiz\u00e1lt j\u00e1rv\u00e1nycs\u00facsr\u00f3l megism\u00e9telte, hogy ez nem a j\u00e1rv\u00e1ny v\u00e9g\u00e9t jelenti. Az, hogy ez a \"plafon\" mennyi ideig tart, el\u0151re nem lehet megmondani, ez egy hosszabb id\u0151szak is lehet - tette hozz\u00e1, kiemelve, hogy ebben az id\u0151szakban j\u00e1rv\u00e1ny\u00fcgyi szempontb\u00f3l az egy-k\u00e9t napos adatokb\u00f3l m\u00e9g nem lehet k\u00f6vetkeztet\u00e9seket levonni.\nAz orsz\u00e1gos adatokr\u00f3l sz\u00f3lva a szakember elmondta, keddre 2098-ra n\u0151tt az igazolt fert\u0151z\u00f6ttek sz\u00e1ma, 213-an hunytak el a betegs\u00e9g k\u00f6vetkezt\u00e9ben, \u00e9s 287-en felgy\u00f3gyultak. K\u00f3rh\u00e1zban 842 embert \u00e1polnak, k\u00f6z\u00fcl\u00fck 82-en szorulnak l\u00e9legeztet\u0151g\u00e9pre, \u0151k s\u00falyos \u00e1llapotban vannak. K\u00e9rd\u00e9s kapcs\u00e1n k\u00f6z\u00f6lte, Magyarorsz\u00e1gon eddig nem tudnak olyan esetr\u0151l, hogy egy eg\u00e9szs\u00e9ges ember halt volna bele a koronav\u00edrus-fert\u0151z\u00e9sbe, de nemzetk\u00f6zi p\u00e9ld\u00e1k erre is vannak m\u00e1r.\nForr\u00e1s: MTI\n\n"}]