[{"date": "2020-04-06 15:58", "url": "https://koronavirus.gov.hu/cikkek/az-itm-felszamolta-az-orvosi-gaz-es-oxigenszallitas-adminisztrativ-akadalyait", "h1": "Az ITM felsz\u00e1molta az orvosi g\u00e1z- \u00e9s oxig\u00e9nsz\u00e1ll\u00edt\u00e1s adminisztrat\u00edv akad\u00e1lyait", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium\u00a0soron k\u00edv\u00fcl elfogadott t\u00f6bboldal\u00fa nemzetk\u00f6zi vesz\u00e9lyes\u00e1ru-sz\u00e1ll\u00edt\u00e1si meg\u00e1llapod\u00e1sokkal tette lehet\u0151v\u00e9 az eg\u00e9szs\u00e9g\u00fcgyben\u00a0\u00a0- p\u00e9ld\u00e1ul l\u00e9legeztet\u00e9sre\u00a0\u00a0- haszn\u00e1lt\u00a0oxig\u00e9n, orvosi g\u00e1zok zavartalan forgalm\u00e1t, a hazai gy\u00f3gyszer- \u00e9s vegyipar folyamatos alapanyag-ell\u00e1t\u00e1s\u00e1t - k\u00f6z\u00f6lte a miniszt\u00e9rium.\n\nAz ITM azt \u00edrta, hogy a koronav\u00edrus-j\u00e1rv\u00e1ny terjed\u00e9s\u00e9nek lass\u00edt\u00e1sa, az emberi \u00e9let \u00e9s eg\u00e9szs\u00e9g v\u00e9delme \u00e9rdek\u00e9ben Magyarorsz\u00e1ghoz hasonl\u00f3an a legt\u00f6bb eur\u00f3pai orsz\u00e1gban korl\u00e1toz\u00e1sokat vezettek be. \u00cdgy sz\u00e1mos egy\u00e9b dokumentum mellett jelenleg a vesz\u00e9lyes \u00e1ruk k\u00f6z\u00fati, vas\u00fati \u00e9s belv\u00edzi sz\u00e1ll\u00edt\u00e1s\u00e1ra feljogos\u00edt\u00f3, lej\u00e1r\u00f3 okm\u00e1nyok meghosszabb\u00edt\u00e1s\u00e1ra sincs m\u00f3d. A kapcsol\u00f3d\u00f3 (\u00fan. ADR, RID, ADN) szab\u00e1lyzatok alapj\u00e1n az azokban foglaltakt\u00f3l val\u00f3 elt\u00e9r\u00e9sr\u0151l a szerz\u0151d\u0151 felek multilater\u00e1lis meg\u00e1llapod\u00e1st k\u00f6thetnek. A meg\u00e1llapod\u00e1sok gyors al\u00e1\u00edr\u00e1s\u00e1nak k\u00f6sz\u00f6nhet\u0151en a vesz\u00e9lyes \u00e1rut sz\u00e1ll\u00edt\u00f3 k\u00f6z\u00fati j\u00e1rm\u0171vezet\u0151k a k\u00f6vetkez\u0151 h\u00f3napokban lej\u00e1r\u00f3 ADR oktat\u00e1si bizony\u00edtv\u00e1nnyal, a k\u00f6z\u00fati j\u00e1rm\u0171vek lej\u00e1r\u00f3 j\u00f3v\u00e1hagy\u00e1si igazol\u00e1ssal is sz\u00e1ll\u00edthatnak vesz\u00e9lyes \u00e1rut. A k\u00f6z\u00fati \u00e9s vas\u00fati tart\u00e1lyok \u00e1tmenetileg lej\u00e1r\u00f3 vizsg\u00e1lati idej\u00fck ellen\u00e9re is haszn\u00e1lhat\u00f3ak lesznek, a vesz\u00e9lyes \u00e1rut sz\u00e1ll\u00edt\u00f3 belv\u00edzi haj\u00f3k szem\u00e9lyzete lej\u00e1r\u00f3 bizony\u00edtv\u00e1nnyal is teljes\u00edthet szolg\u00e1latot. Az egyes g\u00e1zok (k\u00f6zt\u00fck az orvosi g\u00e1zok, \u00edgy p\u00e9ld\u00e1ul az\u00a0oxig\u00e9n\u00a0vagy az altat\u00f3g\u00e1z) sz\u00e1ll\u00edt\u00e1s\u00e1ra szolg\u00e1l\u00f3 nyom\u00e1start\u00f3 tart\u00e1lyok, t\u00f6bbelemes g\u00e1z kont\u00e9nerek ideiglenesen akkor is \u00fczemben tarthat\u00f3ak, ha vizsg\u00e1latuk \u00e9rv\u00e9nyess\u00e9gi ideje m\u00e1r lej\u00e1rt. Mivel a szab\u00e1lyzatok egy\u00e9b el\u0151\u00edr\u00e1sainak betart\u00e1sa tov\u00e1bbra is k\u00f6telez\u0151, az \u00e9sszer\u0171 engedm\u00e9nyek nem befoly\u00e1solj\u00e1k a sz\u00e1ll\u00edt\u00e1sok biztons\u00e1g\u00e1t.\nAz ITM a v\u00e1ltoz\u00e1sokr\u00f3l t\u00e1j\u00e9koztatta a nemzetk\u00f6zi szakmai szervezeteket, a m\u00f3dos\u00edt\u00e1sok hat\u00e1lyba l\u00e9p\u00e9s\u00e9r\u0151l sz\u00f3l\u00f3 k\u00f6zlem\u00e9ny magyar \u00e9s angol sz\u00f6vege megjelent a Hivatalos \u00c9rtes\u00edt\u0151ben. A rendk\u00edv\u00fcli t\u00f6bboldal\u00fa meg\u00e1llapod\u00e1sok a vil\u00e1gj\u00e1rv\u00e1ny \u00e9s a vesz\u00e9lyhelyzeti int\u00e9zked\u00e9sek ellen\u00e9re is lehet\u0151v\u00e9 teszik az eg\u00e9szs\u00e9g\u00fcgyben haszn\u00e1lt orvosi g\u00e1zok \u00e9s\u00a0oxig\u00e9n\u00a0zavartalan forgalm\u00e1t. A miniszt\u00e9riumi l\u00e9p\u00e9snek k\u00f6sz\u00f6nhet\u0151en a hazai gy\u00f3gyszer- \u00e9s vegyipar alapanyagokhoz val\u00f3 hozz\u00e1jut\u00e1s\u00e1t nem g\u00e1tolj\u00e1k adminisztrat\u00edv akad\u00e1lyok. Az ITM a tov\u00e1bbiakban is megteszi a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1hoz, \u00fajraind\u00edt\u00e1s\u00e1hoz sz\u00fcks\u00e9ges, a magyar fuvaroz\u00f3k feladatell\u00e1t\u00e1s\u00e1t, versenyk\u00e9pess\u00e9g\u00e9nek meg\u0151rz\u00e9s\u00e9t szolg\u00e1l\u00f3 int\u00e9zked\u00e9seket.\n\nMTI\n\n"}]