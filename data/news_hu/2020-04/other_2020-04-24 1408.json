[{"date": "2020-04-24 14:08", "url": "https://koronavirus.gov.hu/cikkek/az-osszefogas-idejet-eljuk", "h1": "Az \u00f6sszefog\u00e1s idej\u00e9t \u00e9lj\u00fck", "body": "\nNemcsak a f\u00e9lelem \u00e9s a f\u00e1jdalom, hanem az \u00f6sszefog\u00e1s idej\u00e9t is \u00e9lj\u00fck - hangs\u00falyozta Herczegh Anita p\u00e9nteken, az ajkai Magyar Imre K\u00f3rh\u00e1z el\u0151tt tartott sajt\u00f3t\u00e1j\u00e9koztat\u00f3n a koronav\u00edrus-j\u00e1rv\u00e1nyra utalva.\n\n\nA k\u00f6zt\u00e1rsas\u00e1gi eln\u00f6k feles\u00e9ge kiemelte: nagyon sokan keresik a v\u00e1laszt arra, hogy mit tehetn\u00e9nek a v\u00e1ls\u00e1ghelyzet enyh\u00edt\u00e9s\u00e9\u00e9rt, \u00e9s az orsz\u00e1gos karitat\u00edv szervezek is \u00f6sszefogtak.\nHerczegh Anita rem\u00e9ny\u00e9t fejezte ki, hogy az \u00f6sszefog\u00e1s erej\u00e9b\u0151l \"visz\u00fcnk magunkkal a v\u00e1ls\u00e1g ut\u00e1ni id\u0151kre is\".\nSolt\u00e9sz Mikl\u00f3s egyh\u00e1zi, nemzetis\u00e9gi \u00e9s civil t\u00e1rsadalmi kapcsolatok\u00e9rt felel\u0151s \u00e1llamtitk\u00e1r, a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) eln\u00f6ke arr\u00f3l besz\u00e9lt, hogy az adom\u00e1nyt az ajkai, a debreceni, a kiskunhalasi, a miskolci, a szeksz\u00e1rdi \u00e9s a sz\u00e9kesfeh\u00e9rv\u00e1ri k\u00f3rh\u00e1zba juttatj\u00e1k el a karitat\u00edv tan\u00e1cs tagszervezetei.\nSzentkir\u00e1lyi Alexandra korm\u00e1nysz\u00f3viv\u0151 azt mondta: most \"egy haj\u00f3ban evez\u00fcnk\", mindenkinek meg kell tennie azt, amire a j\u00e1rv\u00e1ny lek\u00fczd\u00e9s\u00e9hez sz\u00fcks\u00e9g van. A korm\u00e1ny is ezt tette, az eg\u00e9szs\u00e9g\u00fcgy k\u00e9szen \u00e1ll arra, hogy a j\u00e1rv\u00e1ny tet\u0151z\u00e9sekor is kezelni tudja a helyzetet - fogalmazott. Emellett fontosak az egy\u00e9ni gesztusok \u00e9s a jelenlegihez hasonl\u00f3 felaj\u00e1nl\u00e1sok is - tette hozz\u00e1.\nNagy Zolt\u00e1n, a Magyar Imre K\u00f3rh\u00e1z f\u0151igazgat\u00f3ja kiemelte, hogy az \u00f6sszefog\u00e1s er\u0151t ad a mindennapi komoly munk\u00e1hoz.\nD\u00f3czi D\u00f3ra, a Johnson & Johnson Consumer Health Div\u00edzi\u00f3 marketingvezet\u0151je elmondta, hogy a c\u00e9g \"t\u00f6bb fronton igyekszik helyt\u00e1llni\", glob\u00e1lis \u00e9s helyi egy\u00fcttm\u0171k\u00f6d\u00e9sekben k\u00f6zrem\u0171k\u00f6dve.\nA rendezv\u00e9nyen a c\u00e9g k\u00e9pvisel\u0151je 10,5 milli\u00f3 forintos, k\u00e9zkr\u00e9mb\u0151l \u00e9s sz\u00e1jv\u00edzb\u0151l \u00e1ll\u00f3 csomagot adom\u00e1nyozott a hat, koronav\u00edrusos betegeket is \u00e1pol\u00f3 magyarorsz\u00e1gi k\u00f3rh\u00e1znak.\n\u00a0\nForr\u00e1s: MTI\n\u00a0\n\u00a0\n\n"}]