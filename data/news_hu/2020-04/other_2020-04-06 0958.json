[{"date": "2020-04-06 09:58", "url": "https://koronavirus.gov.hu/cikkek/cel-munkahelyek-megtartasa-es-ujak-teremtese", "h1": "A c\u00e9l a munkahelyek megtart\u00e1sa \u00e9s \u00fajak teremt\u00e9se", "body": "\nA korm\u00e1ny c\u00e9lja, hogy megtartsa a munkahelyeket a koronav\u00edrus-j\u00e1rv\u00e1nyban, \u00e9s azok helyett, amelyek megsz\u0171ntek, \u00fajakat teremtsen - mondta Szentkir\u00e1lyi Alexandra korm\u00e1nysz\u00f3viv\u0151 h\u00e9tf\u0151 reggel a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA sz\u00f3viv\u0151 eml\u00e9keztetett, 660 milli\u00e1rd forintot k\u00fcl\u00f6n\u00edtettek el a j\u00e1rv\u00e1ny elleni v\u00e9dekez\u00e9sre - mint p\u00e9ld\u00e1ul eszk\u00f6z\u00f6k beszerz\u00e9s\u00e9re -, de van egy gazdas\u00e1gv\u00e9delmi akci\u00f3terv is, amir\u0151l a k\u00f6vetkez\u0151 napokban adnak r\u00e9szletes t\u00e1j\u00e9koztat\u00e1st a korm\u00e1ny tagjai.\nEz az orsz\u00e1g t\u00f6rt\u00e9nelm\u00e9nek legnagyobb gazdas\u00e1g\u00e9l\u00e9nk\u00edt\u0151 csomagja lesz - tette hozz\u00e1 Szentkir\u00e1lyi Alexandra.\nElmondta, a mostani helyzetre nem volt p\u00e9lda az elm\u00falt \u00e9vtizedekben, ez\u00e9rt sz\u00fcks\u00e9g van az \u00f6sszefog\u00e1sra \u00e9s a k\u00f6z\u00f6s tehervisel\u00e9sre, viszont p\u00e1rtpolitikai szempontoknak nincs helye.\nSajn\u00e1lat\u00e1t fejezte ki, hogy m\u00e9g mindig vannak olyan p\u00e1rtok, amelyek a j\u00e1rv\u00e1ny elleni v\u00e9dekez\u00e9s egyes elemeit pr\u00f3b\u00e1lj\u00e1k felhaszn\u00e1lni politikai haszonszerz\u00e9sre. A korm\u00e1ny ezekkel az int\u00e9zked\u00e9sekkel az ember\u00e9let megment\u00e9s\u00e9t, az eg\u00e9szs\u00e9g v\u00e9delm\u00e9t tartja szem el\u0151tt - hangs\u00falyozta.\nSzentkir\u00e1lyi Alexandra megk\u00f6sz\u00f6nte az eg\u00e9szs\u00e9g\u00fcgyi dolgoz\u00f3k munk\u00e1j\u00e1t, \u00e9s elmondta, a f\u00e9lmilli\u00f3 forintnyi plusz jutat\u00e1st m\u00e9g a ny\u00e1r folyam\u00e1n megkapj\u00e1k.\n\u00a0\nForr\u00e1s: MTI\n\n"}]