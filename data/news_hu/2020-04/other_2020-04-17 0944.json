[{"date": "2020-04-17 09:44", "url": "https://koronavirus.gov.hu/cikkek/tobb-valsagforgatokonyvet-osszeallit-penzugyi-akciocsoport", "h1": "T\u00f6bb v\u00e1ls\u00e1gforgat\u00f3k\u00f6nyvet is \u00f6ssze\u00e1ll\u00edt a p\u00e9nz\u00fcgyi akci\u00f3csoport", "body": "\nT\u00f6bb v\u00e1ls\u00e1gforgat\u00f3k\u00f6nyvet is \u00f6ssze\u00e1ll\u00edt a p\u00e9nz\u00fcgyi akci\u00f3csoport - mondta a koronav\u00edrus-j\u00e1rv\u00e1ny k\u00f6vetkezm\u00e9nyeinek enyh\u00edt\u00e9s\u00e9re utalva a Vil\u00e1ggazdas\u00e1gnak a P\u00e9nz\u00fcgyminiszt\u00e9rium p\u00e9nz\u00fcgyek\u00e9rt felel\u0151s \u00e1llamtitk\u00e1ra.\n\n\nGion G\u00e1bor a lap p\u00e9nteki sz\u00e1m\u00e1ban megjelent interj\u00faban a gazdas\u00e1g \u00fajraind\u00edt\u00e1s\u00e1val kapcsolatban \u00fagy v\u00e9lekedett, legal\u00e1bb m\u00e1sf\u00e9l \u00e9v kell a gazdas\u00e1gi folyamatok teljes \u00fajra\u00e9p\u00fcl\u00e9s\u00e9re, \u00e9s kor\u00e1bbiakban bevett megold\u00e1sok nem m\u0171k\u00f6dhetnek: makroszinten a k\u00fcls\u0151 er\u0151forr\u00e1sokt\u00f3l val\u00f3 magas szint\u0171 f\u00fcgg\u00e9s, mikroszinten a minim\u00e1lis k\u00e9szletez\u00e9s rendk\u00edv\u00fcl s\u00e9r\u00fcl\u00e9kenny\u00e9 tesz orsz\u00e1gokat, v\u00e1llalatokat.\nA k\u00f6lts\u00e9gvet\u00e9si hi\u00e1nyc\u00e9llal kapcsolatban azt mondta, k\u00fcl\u00f6nb\u00f6z\u0151 szcen\u00e1ri\u00f3kkal dolgoznak, ezek k\u00f6z\u00f6tt szerepel az is, hogy a korl\u00e1toz\u00e1sok az \u00e9v v\u00e9g\u00e9ig is eltarthatnak, de a most val\u00f3sz\u00edn\u0171s\u00edthet\u0151 forgat\u00f3k\u00f6nyvek szerint tarthat\u00f3 a 3 sz\u00e1zal\u00e9k alatti hi\u00e1ny. Hozz\u00e1tette, j\u00f3 megk\u00f6zel\u00edt\u00e9snek tartja, ha nem kapkodva \u00f6ntik a p\u00e9nzt a gazdas\u00e1gba, hanem m\u00e9g a rossz id\u0151ben is igyekeznek megtartani a fisk\u00e1lis fegyelmet.\nBesz\u00e9lt arr\u00f3l is, hogy egyel\u0151re nincs napirenden m\u00e1s ipar\u00e1gak bevon\u00e1sa a bankszektorra \u00e9s a kiskereskedelemre kivetett k\u00fcl\u00f6nad\u00f3k rendszer\u00e9be.\nForr\u00e1s: MTI\n\u00a0\n\n"}]