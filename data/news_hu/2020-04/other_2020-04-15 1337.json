[{"date": "2020-04-15 13:37", "url": "https://koronavirus.gov.hu/cikkek/csutortokon-tizenegy-korabban-korhazban-rendbonto-iraninak-kell-elhagynia-az-orszagot", "h1": "Cs\u00fct\u00f6rt\u00f6k\u00f6n tizenegy, kor\u00e1bban a k\u00f3rh\u00e1zban rendbont\u00f3 ir\u00e1ninak kell elhagynia az orsz\u00e1got", "body": "\nCs\u00fct\u00f6rt\u00f6k\u00f6n tizenegy, kor\u00e1bban a k\u00f3rh\u00e1zban rendbont\u00f3 ir\u00e1ninak kell elhagyni az orsz\u00e1got - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa az online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, cs\u00fct\u00f6rt\u00f6k\u00f6n 11 ir\u00e1ni hagyja el Magyarorsz\u00e1g ter\u00fclet\u00e9t: 8 ember \u00f6nk\u00e9nt, 3 a hat\u00f3s\u00e1gok k\u00eds\u00e9ret\u00e9ben. Tov\u00e1bbi 3 ir\u00e1ni k\u00e9s\u0151bb, \u00e1prilis 23-\u00e1n hagyja el az orsz\u00e1got.\nEml\u00e9keztetett: \u0151k voltak azok, akik m\u00e1rciusban a D\u00e9l-Pesti Centrum K\u00f3rh\u00e1zban kih\u00edv\u00f3an k\u00f6z\u00f6ss\u00e9gellenes, er\u0151szakos magatart\u00e1st tan\u00fas\u00edtottak, \u00e9s a j\u00e1rv\u00e1ny\u00fcgyi elz\u00e1r\u00e1ssal kapcsolatos szab\u00e1lyszeg\u00e9seket is elk\u00f6vettek.Kiss R\u00f3bert arr\u00f3l is besz\u00e1molt, hogy kedden a budapesti Liszt Ferenc-rep\u00fcl\u0151t\u00e9ren a rend\u0151r\u00f6k egy magyar \u00e1llampolg\u00e1rral szemben int\u00e9zkedtek, aki - b\u00e1r hat\u00f3s\u00e1gi h\u00e1zi karant\u00e9nban kellett volna lennie - megk\u00eds\u00e9relte l\u00e9gi j\u00e1rattal elhagyni Budapestet. Kil\u00e9p\u00e9s\u00e9t megtagadt\u00e1k, ism\u00e9t elrendelt\u00e9k hat\u00f3s\u00e1gi h\u00e1zi karant\u00e9nj\u00e1t - ismertette.\nBesz\u00e1molt arr\u00f3l is, hogy \u00fajabb egy\u00e9ni v\u00e9d\u0151felszerel\u00e9sek \u00e9rkeztek Magyarorsz\u00e1gra, kedden k\u00e9t sz\u00e1ll\u00edtm\u00e1nnyal \u00f6sszesen 10 milli\u00f3 seb\u00e9szi maszk, 900 liter fert\u0151tlen\u00edt\u0151 folyad\u00e9k, valamint 24 600 izol\u00e1ci\u00f3s k\u00f6peny. Ezek sz\u00e1ll\u00edtm\u00e1nyoz\u00e1s\u00e1t, rakt\u00e1roz\u00e1s\u00e1t, \u0151rz\u00e9s\u00e9t \u00e9s k\u00e9szletez\u00e9s\u00e9t m\u00e1r elv\u00e9gezt\u00e9k.\nIsmertette: 13 360 hat\u00f3s\u00e1gi h\u00e1zi karant\u00e9nt rendeltek el, az \u00e9rintetteket 206 458 alkalommal ellen\u0151rizt\u00e9k.\nA kij\u00e1r\u00e1si korl\u00e1toz\u00e1sok szab\u00e1lyszeg\u0151ir\u0151l elmondta: kedden 385 int\u00e9zked\u00e9sre volt sz\u00fcks\u00e9g Budapesten, ebb\u0151l 231 esetben alkalmaztak figyelmeztet\u00e9st, 75 emberrel szemben szabtak ki helysz\u00edni b\u00edrs\u00e1got, 79 ember ellen pedig szab\u00e1lys\u00e9rt\u00e9si feljelent\u00e9st tettek.\nA hat\u00e1rforgalomr\u00f3l elmondta: a teherforgalomban bel\u00e9p\u0151oldalon Tompa, R\u00f6szke, \u00c1rt\u00e1nd, Rajka \u00e1tkel\u0151kn\u00e9l lehet kisebb fennakad\u00e1sokra sz\u00e1m\u00edtani, a bel\u00e9p\u0151 szem\u00e9lyforgalomban pedig Parassapuszt\u00e1n\u00e1l.\nA j\u00e1rv\u00e1nnyal \u00f6sszef\u00fcgg\u00e9sben 219 b\u00fcntet\u0151elj\u00e1r\u00e1s indult, k\u00f6z\u00fcl\u00fck 57 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 60 csal\u00e1s, 12 j\u00e1rv\u00e1ny\u00fcgyi szab\u00e1lyszeg\u00e9s miatt. 46 gyan\u00fas\u00edtottat hallgattak ki.\nK\u00e9rd\u00e9sre v\u00e1laszolva az alezredes elmondta: naponta \u00e9rt\u00e9kelik a korl\u00e1toz\u00e1sokkal kapcsolatos rend\u0151ri int\u00e9zked\u00e9seket \u00e9s tapasztalataik azt mutatj\u00e1k, hogy megfelel\u0151 rend\u0151ri l\u00e9tsz\u00e1mmal v\u00e9gzik ezt a munk\u00e1t.\nMegjegyezte: munk\u00e1jukat m\u00e1s rendv\u00e9delmi szervek, \u00edgy a honv\u00e9ds\u00e9g, az egyes rend\u00e9szeti feladatokat ell\u00e1t\u00f3k, a k\u00f6zbiztons\u00e1g\u00e9rt \u00e9s k\u00f6zleked\u00e9sbiztons\u00e1g\u00e9rt felel\u0151s szervezetek, egyes\u00fcletek, k\u00f6z\u00f6ss\u00e9gek is seg\u00edtik. Ha kedvez\u0151tlen tendenci\u00e1t tapasztaln\u00e1nak, \"dinamikusan\" tudnak reag\u00e1lni.\nArra a k\u00e9rd\u00e9sre, hogy szab\u00e1lyszeg\u0151k k\u00f6z\u00f6tt a fiatalok vagy az id\u0151sebbek vannak-e t\u00f6bbs\u00e9gben, azt mondta: sz\u00fcks\u00e9gtelen koroszt\u00e1lyt meghat\u00e1rozni, mert a korl\u00e1toz\u00e1sok mindenkire vonatkoznak. Ugyanakkor megjegyezte, hogy a s\u00falyosabb, vagy ism\u00e9tl\u0151d\u0151 szab\u00e1lyszeg\u0151k ink\u00e1bb a fiatalok k\u00f6z\u00fcl ker\u00fcltek ki, a h\u00fasv\u00e9ti hossz\u00fa h\u00e9tv\u00e9g\u00e9n azonban kedvez\u0151 tapasztalataik voltak a fiatalok \u00e1ltal kedvelt helysz\u00edneken tartott ellen\u0151rz\u00e9seken, \u00edgy Budapesten a Bik\u00e1s parkn\u00e1l, a H\u00e1rmashat\u00e1rhegyen \u00e9s a V\u00e1rosligetn\u00e9l.\nValamennyi\u00fcnk \u00e9rdek\u00e9ben, koroszt\u00e1lyt\u00f3l f\u00fcggetlen\u00fcl mindenki tartsa be a szab\u00e1lyokat - k\u00e9rte az alezredes.\u00a0\nArra a k\u00e9rd\u00e9sre, hogy m\u00e9rs\u00e9kl\u0151d\u00f6tt-e a felv\u00e1s\u00e1rl\u00e1si l\u00e1zzal egybek\u00f6t\u00f6tt p\u00e1nikhangulat, Kiss R\u00f3bert azt mondta: tapasztalataik szerint igen.\nIsmertette: rend\u00e9szeti l\u00e9p\u00e9sekkel is igyekeztek ezt el\u0151seg\u00edteni. P\u00e9ldak\u00e9nt eml\u00edtette, hogy a humanit\u00e1rius korridorok kijel\u00f6l\u00e9s\u00e9vel a nemzetk\u00f6zi \u00e9s hazai sz\u00e1ll\u00edtm\u00e1nyoz\u00e1st seg\u00edtett\u00e9k. Ide sorolta azt is, hogy t\u00f6bb olyan hat\u00e1r\u00e1tkel\u0151t is megnyitottak a teherforgalomnak, amely kor\u00e1bban csak a szem\u00e9lyforgalom sz\u00e1m\u00e1ra volt el\u00e9rhet\u0151. Rend\u00e9szeti oldalr\u00f3l megtett\u00e9k azokat a sz\u00fcks\u00e9ges int\u00e9zked\u00e9seket, amelyek a lakoss\u00e1g ell\u00e1t\u00e1s\u00e1t szolg\u00e1lj\u00e1k - mondta.\nArra a k\u00e9rd\u00e9sre, hogy jogszer\u0171en j\u00e1rnak-e el azok az \u00f6nkorm\u00e1nyzatok, amelyek sz\u0171k\u00edtik az id\u0151sek v\u00e1s\u00e1rl\u00e1si id\u0151s\u00e1vj\u00e1t, azt mondta: a kij\u00e1r\u00e1si korl\u00e1toz\u00e1sokr\u00f3l sz\u00f3l\u00f3 korm\u00e1nyrendelet k\u00e9t felhatalmaz\u00e1st adott az \u00f6nkorm\u00e1nyzatoknak, az egyik csak a h\u00fasv\u00e9ti id\u0151szakra vonatkozott, amikor az \u00fcnnepek idej\u00e9re hozhattak helyi szinten szigor\u00fabb korl\u00e1toz\u00e1sokat, m\u00edg a m\u00e1siknak nincs id\u0151beli hat\u00e1lya, a f\u0151v\u00e1rosi ker\u00fcleti \u00e9s a telep\u00fcl\u00e9si \u00f6nkorm\u00e1nyzatok polg\u00e1rmesterei jogszer\u0171en hat\u00e1rozhatj\u00e1k meg, hogy a piacokra a 65 \u00e9v felettiek milyen \u00fctemben \u00e9s milyen id\u0151s\u00e1vban mehetnek v\u00e1s\u00e1rolni.\n\nForr\u00e1s: MTI\n\n"}]