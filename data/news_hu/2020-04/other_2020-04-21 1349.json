[{"date": "2020-04-21 13:49", "url": "https://koronavirus.gov.hu/cikkek/meg-szorosabb-lesz-az-egyuttmukodes-magyarorszag-es-ausztria-kozott", "h1": "M\u00e9g szorosabb lesz az egy\u00fcttm\u0171k\u00f6d\u00e9s Magyarorsz\u00e1g \u00e9s Ausztria k\u00f6z\u00f6tt ", "body": "\nMagyarorsz\u00e1g \u00e9s Ausztria m\u00e9g szorosabbra f\u0171zi egy\u00fcttm\u0171k\u00f6d\u00e9s\u00e9t a k\u00f6vetkez\u0151 id\u0151szakban az \u00faj t\u00edpus\u00fa koronav\u00edrus-j\u00e1rv\u00e1ny okozta negat\u00edv hat\u00e1sok csillap\u00edt\u00e1s\u00e1\u00e9rt \u00e9s a gazdas\u00e1g miel\u0151bbi \u00fajraind\u00edt\u00e1s\u00e1\u00e9rt - k\u00f6z\u00f6lte Szijj\u00e1rt\u00f3 P\u00e9ter, miut\u00e1n Alexander Schallenberg osztr\u00e1k k\u00fcl\u00fcgyminiszterrel t\u00e1rgyalt kedden videokapcsolaton kereszt\u00fcl.\n\n\nA k\u00fclgazdas\u00e1gi \u00e9s k\u00fcl\u00fcgyminiszter arr\u00f3l sz\u00e1molt be a Facebook-oldal\u00e1n, hogy a jelenlegi nyolc mell\u00e9 szerda reggel \u00fajabb hat\u00e1r\u00e1tkel\u0151t nyit majd meg a k\u00e9t orsz\u00e1g, a Fert\u0151r\u00e1kos \u00e9s Szentmargitb\u00e1nya k\u00f6z\u00f6ttit. Kiemelte, hogy a nagy forgalom, a hossz\u00fa v\u00e1rakoz\u00e1si id\u0151k miatt alternat\u00edv \u00fatvonalra van sz\u00fcks\u00e9g\u00fck az ing\u00e1z\u00f3knak.\nKijelentette, hogy bev\u00e1lt a nemzetk\u00f6zi teherforgalomra vonatkoz\u00f3 k\u00e9toldal\u00fa meg\u00e1llapod\u00e1s, m\u00e1rpedig ez rendk\u00edv\u00fcl fontos k\u00e9rd\u00e9s, hiszen az emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delme mellett az \u00e1ruforgalom zavartalan \u00e1raml\u00e1s\u00e1nak biztos\u00edt\u00e1sa is l\u00e9nyeges feladat.\nSzijj\u00e1rt\u00f3 hangs\u00falyozta, hogy Magyarorsz\u00e1gnak Ausztria a m\u00e1sodik legfontosabb kereskedelmi partnere, az orsz\u00e1g m\u0171k\u00f6d\u00e9s\u00e9ben komoly zavarokat okozna a teherforgalom le\u00e1ll\u00e1sa. Hozz\u00e1tette, a k\u00e9t orsz\u00e1g k\u00f6z\u00f6tti vas\u00fati k\u00f6zleked\u00e9s is viszonylag j\u00f3l \u00fczemel.\nElmondta, hogy osztr\u00e1k koll\u00e9g\u00e1j\u00e1val az Eur\u00f3pai Uni\u00f3 el\u0151tt \u00e1ll\u00f3 legf\u0151bb kih\u00edv\u00e1sokr\u00f3l, m\u00e1sok mellett a migr\u00e1ci\u00f3r\u00f3l is egyeztettek, amelyben a k\u00e9t korm\u00e1ny \"nagyon hasonl\u00f3 \u00e1ll\u00e1spontot\" k\u00e9pvisel.\nKiemelte, vil\u00e1goss\u00e1 tette a magyar \u00e1ll\u00e1spontot, amely szerint az illeg\u00e1lis bev\u00e1ndorl\u00e1st nem menedzselni, hanem meg\u00e1ll\u00edtani kell. R\u00e9szben ez\u00e9rt seg\u00edt a nyugat-balk\u00e1ni \u00e1llamoknak is Magyarorsz\u00e1g a j\u00e1rv\u00e1ny elleni k\u00fczdelemben, hogy jobban ellen tudjanak \u00e1llni egy esetleges j\u00f6v\u0151beli migr\u00e1ci\u00f3s hull\u00e1mnak - tette hozz\u00e1.\n\nForr\u00e1s: MTI\n\n"}]