[{"date": "2020-04-28 10:30", "url": "https://koronavirus.gov.hu/cikkek/kotelezo-ovodai-es-bolcsodei-ugyeletet-biztositani", "h1": "K\u00f6telez\u0151 \u00f3vodai \u00e9s b\u00f6lcs\u0151dei \u00fcgyeletet biztos\u00edtani", "body": "\nK\u00f6telez\u0151 \u00f3vodai \u00e9s b\u00f6lcs\u0151dei \u00fcgyeletet biztos\u00edtaniuk az \u00f6nkorm\u00e1nyzatoknak azokon a telep\u00fcl\u00e9seken is, ahol a koronav\u00edrus-j\u00e1rv\u00e1ny miatt bez\u00e1rt\u00e1k ezeket az int\u00e9zm\u00e9nyeket - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nNov\u00e1k Katalin azt mondta, hogy a Magyar K\u00f6zl\u00f6nyben h\u00e9tf\u0151 \u00e9jjel megjelent rendelet szerint az \u00f6nkorm\u00e1nyzat eld\u00f6ntheti, milyen kapacit\u00e1sokat haszn\u00e1l fel, de az \u00fcgyelet\u00e9rt mag\u00e1nb\u00f6lcs\u0151d\u00e9k eset\u00e9n sem k\u00e9rhetnek p\u00e9nzt, egy csoportban pedig legfeljebb \u00f6t gyermek lehet.\nLehet\u0151v\u00e9 tett\u00e9k, hogy a b\u00f6lcs\u0151dei dolgoz\u00f3kat a polg\u00e1rmester \u00e1tir\u00e1ny\u00edthassa m\u00e1sik szolg\u00e1ltat\u00f3hoz. A dolgoz\u00f3k az eddigi fizet\u00e9s\u00fcket kapj\u00e1k az \u00faj feladatk\u00f6r ut\u00e1n is - ismertette.\nElmondta, hogy a b\u00f6lcs\u0151dei ell\u00e1t\u00e1st ny\u00fajt\u00f3 szolg\u00e1ltat\u00f3k \u00e1llami t\u00e1mogat\u00e1s\u00e1nak meg\u00e1llap\u00edt\u00e1sakor a vesz\u00e9lyhelyzet idej\u00e9n a vesz\u00e9lyhelyzet els\u0151 napj\u00e1t megel\u0151z\u0151 napon be\u00edratott gyermekek sz\u00e1m\u00e1t veszik alapul. \u00cdgy a csal\u00e1di- vagy a mag\u00e1nb\u00f6lcs\u0151d\u00e9k is k\u00e9pesek biztos\u00edtani a m\u0171k\u00f6d\u00e9s\u00fcket.\nTov\u00e1bb\u00e1 a munkaad\u00f3k is szervezhetnek munkahelyi gyermekfel\u00fcgyeletet dolgoz\u00f3ik 14 \u00e9ven aluli gyermekeinek. A munkaad\u00f3nak csak bejelent\u00e9si k\u00f6telezetts\u00e9ge van, \u00e9s ad\u00f3kedvezm\u00e9nyt is kap - mondta az \u00e1llamtitk\u00e1r.\nNov\u00e1k Katalin besz\u00e9lt arr\u00f3l is, hogy a seg\u00edts\u00e9get ny\u00fajt\u00f3kat \u00e9s a seg\u00edts\u00e9gre szorul\u00f3kat \u00f6sszek\u00f6t\u0151\u00a0https://www.onkentes.gov.hu/ honlapon eddig k\u00f6r\u00fclbel\u00fcl k\u00e9tsz\u00e1z szervezet \u00e9s t\u00f6bb sz\u00e1z \u00f6nk\u00e9ntes regisztr\u00e1lt.\n\u00a0\n\u00a0Forr\u00e1s: MTI\n\n"}]