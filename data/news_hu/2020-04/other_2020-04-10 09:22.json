[{"date": "2020-04-10 09:22", "url": "https://koronavirus.gov.hu/cikkek/orban-most-legerosebb-fegyver-az-onuralom", "h1": "Orb\u00e1n: most a leger\u0151sebb fegyver az \u00f6nuralom", "body": "\nA mostani koronav\u00edrusj\u00e1rv\u00e1ny-helyzetben a leger\u0151sebb fegyver tov\u00e1bbra is az \u00f6nuralom, \u00e9s ha az emberek tudnak egym\u00e1st\u00f3l elegend\u0151 t\u00e1vols\u00e1got tartani, akkor ez a fegyver m\u0171k\u00f6dik - mondta Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1nak adott nagyp\u00e9nteki interj\u00faban.\n\n\n\u00a0A kij\u00e1r\u00e1si korl\u00e1toz\u00e1s hat\u00e1rozatlan id\u0151re t\u00f6rt\u00e9n\u0151 meghosszabb\u00edt\u00e1s\u00e1r\u00f3l a korm\u00e1nyf\u0151 azt k\u00f6z\u00f6lte: nagyon elt\u00e9r\u0151ek az \u00e1llapotok a k\u00fcl\u00f6nb\u00f6z\u0151 telep\u00fcl\u00e9seken, ezeket nem lehet egy orsz\u00e1gos d\u00f6nt\u00e9ssel szab\u00e1lyozni. Ez\u00e9rt hat\u00e1roztak a kij\u00e1r\u00e1si korl\u00e1toz\u00e1sok fenntart\u00e1s\u00e1r\u00f3l \u00fagy, hogy k\u00f6zben lehet\u0151s\u00e9get adnak a polg\u00e1rmestereknek, hogy ha helyben indokolt, tov\u00e1bbi szigor\u00edt\u00e1sokat tehessenek.\nA kij\u00e1r\u00e1si korl\u00e1toz\u00e1s meghosszabb\u00edt\u00e1s\u00e1r\u00f3l cs\u00fct\u00f6rt\u00f6k\u00f6n d\u00f6nt\u00f6tt a korm\u00e1ny, amit a minisztereln\u00f6k \u00fagy komment\u00e1lt: a csoportos fel\u0151l haladunk a t\u00f6meges megbeteged\u00e9sek ir\u00e1ny\u00e1ba, \u00e9s az\u00e9rt v\u00e1rt ki, h\u00e1tha szigor\u00fabb int\u00e9zked\u00e9st kell hozni a helyzet esetleges roml\u00e1sa miatt.\nIgaz\u00e1b\u00f3l p\u00e9nteken kellett volna d\u00f6nteni, de mivel ez m\u00e1r munkasz\u00fcneti nap, nem lehetett tov\u00e1bb v\u00e1rni - k\u00f6z\u00f6lte, megjegyezve: budapesti id\u0151sotthonokban t\u00f6rt\u00e9ntek indokolt\u00e1k is ezt az \u00f3vatoss\u00e1got.\nOrb\u00e1n Viktor a j\u00e1rv\u00e1nyr\u00f3l sz\u00f3lva arr\u00f3l is besz\u00e9lt, l\u00e1tja, hogy vannak olyan orsz\u00e1gok, amelyek m\u00e1r \"kifel\u00e9 kandik\u00e1lnak\", \u0151 viszont Magyarorsz\u00e1gon m\u00e9g nem l\u00e1tja \"a f\u00e9nyt az alag\u00fat v\u00e9g\u00e9n\".\nMagyarorsz\u00e1g szempontj\u00e1b\u00f3l ugyanakkor Ausztri\u00e1t \"nagym\u00e9ret\u0171 laborat\u00f3riumnak\" nevezte, mert ott - az Olaszorsz\u00e1ghoz val\u00f3 k\u00f6zels\u00e9g miatt - minden hamarabb t\u00f6rt\u00e9nik meg, mint Magyarorsz\u00e1gon. Ez\u00e9rt figyelik, hogy az osztr\u00e1koknak milyen l\u00e9p\u00e9s v\u00e1lt be \u00e9s melyik nem, \u00e9s ezek \u00e9rt\u00e9kel\u00e9se ut\u00e1n szabad itt esetleg hasonl\u00f3 j\u00e1rv\u00e1ny\u00fcgyi int\u00e9zked\u00e9seket hozni.\nP\u00e9nteken is folytat\u00f3d\u00f3 k\u00f3rh\u00e1zl\u00e1togat\u00e1sair\u00f3l a korm\u00e1nyf\u0151 azt mondta: az \u00f6szt\u00f6ne azt s\u00fagja, hogy el kell mennie \u00e9s t\u00e1j\u00e9koz\u00f3dnia kell a k\u00f3rh\u00e1zakban.\u00a0\u00a0\u00a0\u00a0 Amikor t\u00f6meges lesz a fert\u0151z\u00e9s - \u00e9s mivel eddig ezt senki nem \u00faszta meg, \u00e9rdemes r\u00e1 felk\u00e9sz\u00fclni -, akkor 7500-8000 olyan intenz\u00edv k\u00f3rh\u00e1zi \u00e1gy \u00e9s l\u00e9legeztet\u0151g\u00e9p is kellhet, amellyel az id\u0151seket el tudj\u00e1k l\u00e1tni. B\u00e9keid\u0151ben Magyarorsz\u00e1gon l\u00e9legeztet\u0151k\u00e9sz\u00fcl\u00e9kb\u0151l k\u00f6r\u00fclbel\u00fcl 2000 van, ezt kell felfuttatni 8000-re \u00fagy, hogy meglegyenek a g\u00e9peket kezelni k\u00e9pes orvosok, \u00e1pol\u00f3k is - tette hozz\u00e1.\n\u00dagy \u00e9rt\u00e9kelt: a v\u00e9dekez\u00e9st annyiban tekinti sikeresnek eddig, hogy lass\u00edtott\u00e1k a j\u00e1rv\u00e1ny terjed\u00e9s\u00e9t, \u00e9s ezzel id\u0151t nyertek, de \"a nagy megpr\u00f3b\u00e1ltat\u00e1s, az igazi teszt az el\u0151tt\u00fcnk van\".\nA h\u00fasv\u00e9tr\u00f3l, a csal\u00e1di \u00f6sszej\u00f6vetelek elmarad\u00e1s\u00e1r\u00f3l sz\u00f3lva Orb\u00e1n Viktor azt mondta: meg kell pr\u00f3b\u00e1lni elfogadni, hogy ez a h\u00fasv\u00e9t m\u00e1s lesz, mint amilyenek a h\u00fasv\u00e9tok lenni szoktak.\nA minisztereln\u00f6k az ellenz\u00e9kre is kit\u00e9rt, \u00fagy fogalmazva, j\u00e1rv\u00e1ny idej\u00e9n sincs nagyon m\u00e1s a fej\u00fckben, mint hogy hogyan lehetne a korm\u00e1nyt gyeng\u00edteni, \u00e9s hogyan tudn\u00e1nak korm\u00e1nyra ker\u00fclni.\nEz \"egy sz\u00e9p amb\u00edci\u00f3, de egyel\u0151re m\u00e9g egy id\u0151sotthon m\u0171k\u00f6dtet\u00e9s\u00e9vel sem tudnak megbirk\u00f3zni\" - jegyezte meg, azt javasolva nekik, hogy ott \"gyakorlatozzanak\", ahol felel\u0151ss\u00e9g\u00fck van p\u00e9ld\u00e1ul polg\u00e1rmesterk\u00e9nt.\nA r\u00e1di\u00f3interj\u00faban sz\u00f3 volt a koronav\u00edrus-j\u00e1rv\u00e1ny miatt sz\u00fcks\u00e9ges gazdas\u00e1gv\u00e9delmi l\u00e9p\u00e9sekr\u0151l is, amelyekr\u0151l Orb\u00e1n Viktor azt mondta: m\u00edg a baloldal v\u00e1ls\u00e1gkezel\u00e9si receptje a megszor\u00edt\u00e1s volt, \u00e9s \u00edgy elvettek a nyugd\u00edjasokt\u00f3l, a k\u00f6zalkalmazottakt\u00f3l \u00e9s a csal\u00e1dokt\u00f3l is, addig a 2010 ut\u00e1ni korm\u00e1ny ellenkez\u0151 ir\u00e1nyba indult, a k\u00f6z\u00e9ppontban a munka \u00e1llt.\nMost is az a f\u0151 c\u00e9l, az a v\u00e1ls\u00e1gkezel\u00e9s vez\u00e9rfonala, hogy amennyi munkahelyet a v\u00edrus t\u00f6nkretesz, annyit kell l\u00e9trehozni - hangoztatta, hozz\u00e1t\u00e9ve, hogy nem szeretne visszat\u00e9rni a seg\u00e9lyalap\u00fa gazd\u00e1lkod\u00e1s \u00e9s az elad\u00f3sod\u00e1s id\u0151szak\u00e1ba.\nKiemelte, hogy m\u00e1ra Magyarorsz\u00e1g a saj\u00e1t l\u00e1b\u00e1n \u00e1ll, p\u00e9nz\u00fcgyileg nem f\u00fcgg senkit\u0151l. Ezt a c\u00e9lt nem szabad feladni v\u00e1ls\u00e1g eset\u00e9n sem, ragaszkodik ahhoz, hogy \"azon az \u00faton menj\u00fcnk, amire felhatalmaztak minket az emberek\", \u00e9s ez \"menni fog\".\nA sok sz\u00e1z l\u00e9p\u00e9sb\u0151l \u00e1ll\u00f3 gazdas\u00e1gv\u00e9delmi terv m\u0171k\u00f6dni fog, meg fogja oldani a bajokat, visszaadja a munkahelyeket, \u00e9s \u00fajra n\u00f6veked\u00e9si p\u00e1ly\u00e1ra \u00e1ll\u00edtja a magyar gazdas\u00e1got - jelentette ki Orb\u00e1n Viktor.\nA bankok \u00e9s multik bevon\u00e1s\u00e1r\u00f3l a tehervisel\u00e9sbe a korm\u00e1nyf\u0151 azt mondta: a terhek kim\u00e9r\u00e9s\u00e9vel \u00f3vatosnak kell lenni, meg kell tal\u00e1lni azt a m\u00e9rt\u00e9ket, amit m\u00e9g elb\u00edr egy ad\u00f3 al\u00e1 vont alany, p\u00e9ld\u00e1ul egy p\u00e9nzint\u00e9zet vagy egy multinacion\u00e1lis c\u00e9g. Fontosnak nevezte, hogy mellett\u00fck az \u00f6nkorm\u00e1nyzatok \u00e9s a p\u00e1rtok is v\u00e1llaljanak r\u00e9szt a tehervisel\u00e9sb\u0151l: ahogyan a korm\u00e1nynak, \u00fagy a politikai szervezeteknek \u00e9s az \u00f6nkorm\u00e1nyzatoknak is \u00e1t kell szervezni\u00fck a gazd\u00e1lkod\u00e1sukat.\nHa mindenki v\u00e1llal valamit, akkor meglesznek a gazdas\u00e1gi terv p\u00e9nz\u00fcgyi alapjai - k\u00f6z\u00f6lte Orb\u00e1n Viktor, akinek az optimista forgat\u00f3k\u00f6nyve szerint a gazdas\u00e1g n\u00e9h\u00e1ny h\u00f3napon bel\u00fcl visszatal\u00e1l az \"egyenes \u00f6sv\u00e9nyre\".\nAzt is hozz\u00e1tette ugyanakkor, hogy od\u00e1ig \u0151 \"nem szaladna\", mint a legoptimist\u00e1bb, ak\u00e1r 2-3 sz\u00e1zal\u00e9kos idei n\u00f6veked\u00e9st el\u0151rejelz\u0151 jegybank, de nem tartja sz\u00fcks\u00e9gszer\u0171nek azt a hatalmas m\u00e9ret\u0171 visszaes\u00e9st sem, amelyr\u0151l k\u00f6zgazd\u00e1szok \"vizion\u00e1lni\" szoktak. Ink\u00e1bb londoni p\u00e9nz\u00fcgyi elemz\u0151kre t\u00e1maszkodna, akik szerint van Magyarorsz\u00e1gnak egy es\u00e9lye arra, hogy j\u00f3l j\u00f6jj\u00f6n ki ebb\u0151l az eg\u00e9szb\u0151l, csak egy j\u00f3 terv kell, \u00e9s azt j\u00f3l kell v\u00e9grehajtani.\nA k\u00f6lts\u00e9gvet\u00e9si hi\u00e1ny \u00fcgy\u00e9ben a minisztereln\u00f6k \u00fagy fogalmazott: \"k\u00e9s\u0151bb majd fell\u00f3gatj\u00e1k\" azokat, akik most elengedik a hi\u00e1nyt. Aki most \"nyakl\u00f3 n\u00e9lk\u00fcl \u00e9l azzal a lehet\u0151s\u00e9ggel, hogy elad\u00f3sodjon (...), az n\u00e9h\u00e1ny h\u00f3nap m\u00falva, amikor t\u00fal lesz\u00fcnk a v\u00e1ls\u00e1g els\u0151 nagy hull\u00e1main, felakasztva tal\u00e1lja mag\u00e1t, ott fogj\u00e1k egy dr\u00f3ton r\u00e1ngatni a hitelez\u0151k meg a spekul\u00e1nsok\" - mondta.\nA korm\u00e1nyf\u0151 kijelentette: neki a 3 sz\u00e1zal\u00e9kos k\u00f6lts\u00e9gvet\u00e9si hi\u00e1ny \"v\u00f6r\u00f6s vonal\", nem szabad a f\u00f6l\u00e9 menni, mert \"a v\u00e9g\u00e9n keservesen meg fogjuk fizetni az \u00e1r\u00e1t\".\n\u00a0\n\u00a0\nMTI 2020. \u00e1prilis 10.\n\n"}]