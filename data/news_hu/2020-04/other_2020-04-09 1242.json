[{"date": "2020-04-09 12:42", "url": "https://koronavirus.gov.hu/cikkek/egyszeri-adoval-jarul-hozza-bankszektor-vedekezeshez", "h1": "Egyszeri ad\u00f3val j\u00e1rul hozz\u00e1 a bankszektor a v\u00e9dekez\u00e9shez", "body": "\nEgyszeri ad\u00f3t vetnek ki a p\u00e9nzint\u00e9zeti szektorra, az ad\u00f3 kulcsa az ad\u00f3alap 50 milli\u00e1rd forint feletti r\u00e9sz\u00e9nek 0,19 sz\u00e1zal\u00e9ka, a k\u00f6lts\u00e9gvet\u00e9sbe befoly\u00f3 \u00f6sszeg 55 milli\u00e1rd forint lesz, amelyet h\u00e1rom egyenl\u0151 r\u00e9szben kell befizetni - jelentette be Varga Mih\u00e1ly p\u00e9nz\u00fcgyminiszter cs\u00fct\u00f6rt\u00f6ki budapesti sajt\u00f3t\u00e1j\u00e9koztat\u00f3j\u00e1n.\n\n\nA p\u00e9nz\u00fcgyminiszter hangs\u00falyozta, hogy a magyar bankrendszer szil\u00e1rd, m\u0171k\u00f6d\u00e9se stabil, 2019 pedig az egyik legsikeresebb \u00e9ve volt a Magyarorsz\u00e1gon m\u0171k\u00f6d\u0151 p\u00e9nzint\u00e9zeteknek. Ez megfelel\u0151 alapot teremt ahhoz, hogy a mostani vesz\u00e9lyhelyzetben a bankszektor is r\u00e9szt v\u00e1llaljon a rendk\u00edv\u00fcli terhekb\u0151l.\nA k\u00f6telezetts\u00e9get a p\u00e9nzint\u00e9zeteknek k\u00fcl\u00f6n bevall\u00e1ssal kell majd teljes\u00edteni\u00fck \u00e9s j\u00fanius 10-ig, szeptember 10-ig, valamint december 10-ig kell befizetni\u00fck.\nVarga Mih\u00e1ly kiemelte, hogy a bankrendszer a k\u00f6vetkez\u0151 \u00f6t \u00e9vben egyenl\u0151 m\u00e9rt\u00e9kben levonva a bankad\u00f3b\u00f3l ezt az \u00f6sszeget visszakapja, teh\u00e1t egyszeri el\u0151rehozott ad\u00f3befizet\u00e9sr\u0151l van sz\u00f3.\nA p\u00e9nz\u00fcgyminiszter felid\u00e9zte, hogy az \u00e1talak\u00edtott idei k\u00f6lts\u00e9gvet\u00e9sben a korm\u00e1ny els\u0151k\u00e9nt a 633 milli\u00e1rd forintos j\u00e1rv\u00e1ny elleni v\u00e9dekez\u00e9si alapot hozta l\u00e9tre, amely a v\u00e9dekez\u00e9shez sz\u00fcks\u00e9ges forr\u00e1sokat tartalmazza. Ez az alap ny\u00fajt fedezetet egyebek mellett a v\u00e9d\u0151eszk\u00f6z\u00f6k beszerz\u00e9s\u00e9re \u00e9s az eg\u00e9szs\u00e9g\u00fcgyi dolgoz\u00f3k 500 ezer forintos b\u00e9rkieg\u00e9sz\u00edt\u00e9s\u00e9re is.\nEz egy fel\u00fclr\u0151l nyitott el\u0151ir\u00e1nyzat, amely sz\u00fcks\u00e9g eset\u00e9n t\u00fall\u00e9phet\u0151, a korm\u00e1ny biztos\u00edtja azt az \u00f6sszeget, amelyre a betegek ell\u00e1t\u00e1s\u00e1hoz \u00e9s a j\u00e1rv\u00e1ny elleni v\u00e9dekez\u00e9shez sz\u00fcks\u00e9g van - hangs\u00falyozta.\nAnnak \u00e9rdek\u00e9ben, hogy az \u00f6sszeg folyamatosan rendelkez\u00e9sre \u00e1lljon, a v\u00e9dekez\u00e9si alap m\u00f6g\u00e9 stabil, biztons\u00e1gos \u00e9s igazs\u00e1gos forr\u00e1sokat kell rendelni. Ennek megfelel\u0151en t\u00f6bbek k\u00f6z\u00f6tt a megl\u00e9v\u0151 tartal\u00e9kokb\u00f3l, a p\u00e1rtok t\u00e1mogat\u00e1s\u00e1nak 50 sz\u00e1zal\u00e9k\u00e1b\u00f3l, a multinacion\u00e1lis l\u00e1ncokat terhel\u0151 ad\u00f3b\u00f3l \u00e9s a p\u00e9nzint\u00e9zetek befizet\u00e9s\u00e9b\u0151l \u00e1ll \u00f6ssze az alap - mondta Varga Mih\u00e1ly.\n\nA bankszektor k\u00f6telezetts\u00e9g\u00e9nek teljes\u00edt\u00e9s\u00e9hez sz\u00fcks\u00e9ges jogszab\u00e1ly-m\u00f3dos\u00edt\u00e1sok elk\u00e9sz\u00fcltek. A korm\u00e1ny elfogadta a koronav\u00edrus-j\u00e1rv\u00e1ny negat\u00edv k\u00f6lts\u00e9gvet\u00e9si hat\u00e1sainak m\u00e9rs\u00e9kl\u00e9se \u00e9rdek\u00e9ben sz\u00fcks\u00e9ges int\u00e9zked\u00e9sekr\u0151l sz\u00f3l\u00f3 korm\u00e1nyrendeletet, \u00e9s d\u00f6nt\u00f6tt arr\u00f3l is, hogy az \u00e1llamh\u00e1ztart\u00e1s egyens\u00faly\u00e1t jav\u00edt\u00f3 k\u00fcl\u00f6nad\u00f3r\u00f3l \u00e9s j\u00e1rad\u00e9kr\u00f3l sz\u00f3l\u00f3 t\u00f6rv\u00e9ny m\u00f3dos\u00edt\u00e1s\u00e1ra vonatkoz\u00f3 javaslatot beny\u00fajtja az Orsz\u00e1ggy\u0171l\u00e9snek - ismertette a p\u00e9nz\u00fcgyminiszter.\nVarga Mih\u00e1ly megk\u00f6sz\u00f6nte a bankszektor konstrukt\u00edv hozz\u00e1\u00e1ll\u00e1s\u00e1t, ami szavai szerint azt mutatja, hogy a magyar p\u00e9nzint\u00e9zetekre nemcsak a j\u00f3l teljes\u00edt\u0151 \u00e9vekben lehet sz\u00e1m\u00edtani, hanem akkor is, amikor \u00f6sszefog\u00e1sra van sz\u00fcks\u00e9g.\nBecsei Andr\u00e1s, a Magyar Banksz\u00f6vets\u00e9g eln\u00f6ke \u00fagy fogalmazott: a bankszektor szolid\u00e1ris az eg\u00e9sz t\u00e1rsadalommal, az \u00e9vente befizetett 100 milli\u00e1rd forint nagys\u00e1grend\u0171 ad\u00f3k mellett az \u00e1tmeneti terhet is befizetik.\nA magyar bankszektor ezzel egy\u00fctt is stabilan tud m\u0171k\u00f6dni, amire nagy sz\u00fcks\u00e9g is van, mert n\u00e9h\u00e1ny h\u00f3nap m\u00falva a gazdas\u00e1g \u00e9l\u00e9nk\u00edt\u00e9s\u00e9ben jelent\u0151s feladat h\u00e1rul majd a p\u00e9nzint\u00e9zetekre - hangs\u00falyozta.\n\u00a0\nForr\u00e1s: MTI\n\n"}]