[{"date": "2020-04-16 12:12", "url": "https://koronavirus.gov.hu/cikkek/70-milliard-forintot-jelent-13-havi-nyugdij-elso-reszlete", "h1": "70 milli\u00e1rd forintot jelent a 13. havi nyugd\u00edj els\u0151 r\u00e9szlete", "body": "\nA mostani korm\u00e1ny kr\u00edzis idej\u00e9n is ad a nyugd\u00edjasoknak - mondta a P\u00e9nz\u00fcgyminiszt\u00e9rium parlamenti \u00e1llamtitk\u00e1ra a Magyar Nemzetnek, felid\u00e9zve, hogy a legut\u00f3bbi v\u00e1ls\u00e1g idej\u00e9n, 2008-2009-ben a Gyurcs\u00e1ny-Bajnai-korm\u00e1ny \u00e9ppen ellenkez\u0151leg cselekedett, akkor vett\u00e9k el a 13. havi nyugd\u00edjat is.\n\n\nNagyj\u00e1b\u00f3l 70 milli\u00e1rd forintot jelent a 13. havi nyugd\u00edj els\u0151 r\u00e9szlete - mondta a lap cs\u00fct\u00f6rt\u00f6ki sz\u00e1m\u00e1ban megjelent interj\u00faban T\u00e1llai Andr\u00e1s.\nKifejtette: tiszt\u00e1ban vannak azzal, hogy a koronav\u00edrus-j\u00e1rv\u00e1nnyal j\u00e1r\u00f3 v\u00e1ls\u00e1g nehezen \u00e9rinti a nyugd\u00edjasokat is, nem csak lelkileg \u00e9s fizikailag neh\u00e9z most nekik. Ez\u00e9rt \u00e1ll\u00edtja vissza a korm\u00e1ny a 13. havi nyugd\u00edjat.\nA jogosultak 2021 febru\u00e1rj\u00e1ban negyedhavi, 2022 elej\u00e9n f\u00e9lhavi, 2023-ban h\u00e1romnegyed havi extra juttat\u00e1sra sz\u00e1m\u00edthatnak, a folyamat v\u00e9g\u00e9n, 2024-ben pedig teljes havi \u00f6sszeget kapnak.\nA 13. havi nyugd\u00edjjal azut\u00e1n minden esztend\u0151ben teljes \u00f6sszegben sz\u00e1molhatnak az id\u0151sek.\n\u00dagy v\u00e9lekedett, hogy kr\u00edzis idej\u00e9n nem megszor\u00edt\u00e1sokra, nem a lakoss\u00e1g megsarcol\u00e1s\u00e1ra van sz\u00fcks\u00e9g, olyan helyzetet kell teremteni, hogy a gazdas\u00e1g talpra \u00e1llhasson, a t\u00e1rsadalom anyagi helyzete pedig ne roggyanjon meg.\nForr\u00e1s: MTI\n\u00a0\n\u00a0\n\n"}]