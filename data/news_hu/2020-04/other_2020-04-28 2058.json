[{"date": "2020-04-28 20:58", "url": "https://koronavirus.gov.hu/cikkek/gulyas-ovatosan-lassan-vedelmi-intezkedesek-jo-reszenek-fenntartasaval-lehet-haladni", "h1": "Guly\u00e1s: \u00f3vatosan, lassan, a v\u00e9delmi int\u00e9zked\u00e9sek j\u00f3 r\u00e9sz\u00e9nek fenntart\u00e1s\u00e1val lehet haladni", "body": "\nMagyarorsz\u00e1gon a koronav\u00edrus-fert\u0151z\u00f6tts\u00e9g m\u00e9rt\u00e9k\u00e9t tekintve vannak komoly ter\u00fcleti k\u00fcl\u00f6nbs\u00e9gek, a tov\u00e1bbi v\u00e9dekez\u00e9sben \u00f3vatosan, lassan, \u00e9s a v\u00e9delmi int\u00e9zked\u00e9sek j\u00f3 r\u00e9sz\u00e9nek fenntart\u00e1s\u00e1val lehet haladni - mondta a Minisztereln\u00f6ks\u00e9get vezet\u0151 miniszter az InfoR\u00e1di\u00f3 Ar\u00e9na c\u00edm\u0171 keddi ad\u00e1s\u00e1ban.\n\nGuly\u00e1s Gergely kifejtette: most eg\u00e9sz Eur\u00f3pa, s\u0151t az Egyes\u00fclt \u00c1llamok is abban a helyzetben van, hogy a szigor\u00fa j\u00e1rv\u00e1ny\u00fcgyi int\u00e9zked\u00e9sek ut\u00e1n elkezdhet gondolkodni arr\u00f3l, hogy merre van a ki\u00fat. Egyel\u0151re azt lehet mondani, hogy azok az int\u00e9zked\u00e9sek, amelyeket m\u00e1rciusban bevezettek, t\u00f6bbnyire bev\u00e1ltott\u00e1k a hozz\u00e1juk f\u0171z\u00f6tt rem\u00e9nyeket, hiszen Magyarorsz\u00e1g - n\u00e9h\u00e1ny k\u00f6z\u00e9p-eur\u00f3pai orsz\u00e1ggal egy\u00fctt - kifejezetten j\u00f3l \u00e1ll abban az \u00f6sszehasonl\u00edt\u00e1sban, amely azt mutatja, melyik orsz\u00e1gban milyen m\u00e9rt\u00e9kben terjedt el a j\u00e1rv\u00e1ny - v\u00e9lekedett. Hozz\u00e1tette: a halottak sz\u00e1m\u00e1t tekintve is Magyarorsz\u00e1g a kev\u00e9sb\u00e9 \u00e9rintett orsz\u00e1gok k\u00f6z\u00e9 tartozik.\n\nKiemelte: amikor arr\u00f3l gondolkodnak, hogyan lehet az \u00e9letet \u00fajraind\u00edtani Magyarorsz\u00e1gon, figyelemmel kell lenni a fert\u0151z\u00f6tts\u00e9g m\u00e9rt\u00e9k\u00e9re \u00e9s arra, hogy a meghozand\u00f3 int\u00e9zked\u00e9sek ne j\u00e1rjanak a fert\u0151z\u00f6ttek sz\u00e1m\u00e1nak ugr\u00e1sszer\u0171 n\u00f6veked\u00e9s\u00e9vel. Eddig a v\u00e9delmi int\u00e9zked\u00e9sek els\u0151dleges indoka az volt, hogy az eg\u00e9szs\u00e9g\u00fcgyi rendszer fel tudjon k\u00e9sz\u00fclni: ha a j\u00e1rv\u00e1ny gyorsabban terjed, akkor is el tudja l\u00e1tni a betegeket - magyar\u00e1zta. Hozz\u00e1f\u0171zte: ez megt\u00f6rt\u00e9nt, lesz kell\u0151 szabad kapacit\u00e1s ahhoz, hogy m\u00e9g a legrosszabb forgat\u00f3k\u00f6nyv eset\u00e9n is mindenki megfelel\u0151 ell\u00e1t\u00e1shoz jusson.\nGuly\u00e1s Gergely szerint ez is es\u00e9lyt ad arra, hogy megpr\u00f3b\u00e1lj\u00e1k lassan, \u00f3vatosan, szigor\u00fa menetrend szerint \u00fajraind\u00edtani az \u00e9letet. A konkr\u00e9t int\u00e9zked\u00e9sekr\u0151l a korm\u00e1ny szerd\u00e1n d\u00f6nt - k\u00f6z\u00f6lte.\nArr\u00f3l is besz\u00e9lt, hogy legfeljebb ir\u00e1nyad\u00f3 d\u00e1tumokat tudnak meghat\u00e1rozni, \u00e9s tov\u00e1bbra is folyamatosan vizsg\u00e1lni kell a helyzetet. A m\u00e1sf\u00e9l h\u00f3napja tart\u00f3 bez\u00e1rts\u00e1g rendk\u00edv\u00fcli pr\u00f3bat\u00e9tel mindenki sz\u00e1m\u00e1ra, \u00e9s nagy terhet h\u00e1r\u00edt a sz\u00fcl\u0151kre az is, hogy sz\u00e1m\u00edt\u00f3g\u00e9pekkel zajlik az oktat\u00e1s. Emellett az is fontos, hogy \"Magyarorsz\u00e1g gazdas\u00e1gi sikert\u00f6rt\u00e9net\u00e9t ne vesz\u00edts\u00fck el\", \u00edgy ahol az emberi \u00e9let \u00e9s eg\u00e9szs\u00e9g vesz\u00e9lyeztet\u00e9se n\u00e9lk\u00fcl \u00fajra lehet ind\u00edtani a gazdas\u00e1got, ott ezt meg kell tenni - fogalmazott.\nMegjegyezte: a fert\u0151z\u00f6ttek csaknem k\u00e9tharmada Budapesten \u00e9s Pest megy\u00e9ben van, ezekre a ter\u00fcleti k\u00fcl\u00f6nbs\u00e9gekre a d\u00f6nt\u00e9shozataln\u00e1l figyelemmel kell lenni.\n\u00a0A miniszter kit\u00e9rt r\u00e1: az elm\u00falt hetekben a korm\u00e1ny \u00e9s a helyhat\u00f3s\u00e1gok k\u00f6z\u00f6tt l\u00e9trej\u00f6tt egy\u00fcttm\u0171k\u00f6d\u00e9s \u00f6sszess\u00e9g\u00e9ben pozit\u00edv, a telep\u00fcl\u00e9sek vezet\u0151i a r\u00e1juk b\u00edzott k\u00f6z\u00f6ss\u00e9geket alapvet\u0151en megfelel\u0151en v\u00e9dt\u00e9k \u00e9s k\u00e9pviselt\u00e9k. Ez j\u00f3 p\u00e9lda arra, hogy neh\u00e9z helyzetekben - tekintet n\u00e9lk\u00fcl a politikai hovatartoz\u00e1sra - az \u00f6nkorm\u00e1nyzatok \u00e9s a korm\u00e1ny k\u00e9pes egy\u00fcttm\u0171k\u00f6dni, \u00e9s ezt \u00e9rdemes fenntartani a v\u00e9dekez\u00e9s k\u00f6vetkez\u0151 szakasz\u00e1ban is.\nBudapest tekintet\u00e9ben ugyanakkor \"\u00e1rnyaltabb a helyzet\" - fogalmazott Guly\u00e1s Gergely -, mert az a politikai vita, amely \"az ellenz\u00e9k magatart\u00e1sa miatt\" a v\u00e9dekez\u00e9s idej\u00e9n kialakult, erre a viszonyra is kihatott. Az ellenz\u00e9k azt a k\u00e1ros d\u00f6nt\u00e9st hozta, hogy nem hoztak l\u00e9tre nemzeti egys\u00e9get, minden p\u00e1rtpolitikai vita ellen\u00e9re, a v\u00e9dekez\u00e9s idej\u00e9re, nem adt\u00e1k meg a korm\u00e1nynak a felhatalmaz\u00e1st, majd minden korm\u00e1nyzati l\u00e9p\u00e9sbe pr\u00f3b\u00e1lnak belek\u00f6tni - magyar\u00e1zta.\nMegjegyezte: a Magyarorsz\u00e1gon elv\u00e9gzett tesztek sz\u00e1ma a 70 ezerhez k\u00f6zel\u00edt.\nGuly\u00e1s Gergely k\u00f6z\u00f6lte: a gazdas\u00e1gi int\u00e9zked\u00e9seket illet\u0151en els\u0151sorban a munkahelyek meg\u0151rz\u00e9se, a regisztr\u00e1lt \u00e1ll\u00e1skeres\u0151k sz\u00e1m\u00e1nak alakul\u00e1sa, tov\u00e1bb\u00e1 a gazdas\u00e1g teljes\u00edtm\u00e9nye a legfontosabb szempont.\n\u00dagy l\u00e1tja, az \u00e1ll\u00e1skeres\u0151k sz\u00e1m\u00e1nak n\u00f6veked\u00e9se komoly feladatot ad az orsz\u00e1gnak, a korm\u00e1nynak. K\u00fcl\u00f6n\u00f6sen a szolg\u00e1ltat\u00f3 szektorban voltak jelent\u0151s le\u00e9p\u00edt\u00e9sek, \u00e9s b\u00e1r ez a szektor gyorsabban \u00e9p\u00fclhet vissza, azt ma felel\u0151ss\u00e9gteljesen senki nem tudja megmondani, hogy mikor fog helyre\u00e1llni a kor\u00e1bbi \u00e1llapot - mondta. Hozz\u00e1f\u0171zte: tal\u00e1n a belf\u00f6ldi turizmus eset\u00e9ben lehet rem\u00e9nykedni, hogy a ny\u00e1r v\u00e9ge m\u00e1r hozhat bev\u00e9telt.\nAzt mondta, a v\u00e9dekez\u00e9s eszk\u00f6zei mindenhol hasonl\u00f3ak, \u00e9s ugyanezek fognak a magyar korm\u00e1ny rendelkez\u00e9s\u00e9re \u00e1llni akkor, ha val\u00f3ban lesz a j\u00e1rv\u00e1nynak \u0151sszel m\u00e1sodik szakasza.\nA miniszter arr\u00f3l is besz\u00e9lt, hogy az Orsz\u00e1ggy\u0171l\u00e9s el\u0151tt minden h\u00e9ten besz\u00e1mol a korm\u00e1ny egy tagja a v\u00e9dekez\u00e9sr\u0151l, \u00e9s ahol van m\u00f3d rendes t\u00f6rv\u00e9nyalkot\u00e1si munk\u00e1ra, ott a parlamentnek az a feladata, hogy ezt meg is tegye. A parlament munk\u00e1ja nem \u00e1llt meg - f\u0171zte hozz\u00e1.\nK\u00f6z\u00f6lte: az idei k\u00f6lts\u00e9gvet\u00e9snek a j\u00e1rv\u00e1ny\u00fcgyi v\u00e9dekez\u00e9shez sz\u00fcks\u00e9ges m\u00f3dos\u00edt\u00e1sa megt\u00f6rt\u00e9nt, a j\u00f6v\u0151 \u00e9vi b\u00fcdzs\u00e9t pedig m\u00e1jus 19-\u00e9ig ny\u00fajtj\u00e1k be az Orsz\u00e1ggy\u0171l\u00e9s el\u00e9 \u00e9s j\u00fanius 30-\u00e9ig el tudj\u00e1k fogadni. \u00c9ppen a bizonytalans\u00e1gok miatt fontos, \u00e9s nincs is alapvet\u0151 indok arra, hogy elt\u00e9rjenek az eddigi szok\u00e1st\u00f3l, amely szerint ny\u00e1ron fogadj\u00e1k el a k\u00f6lts\u00e9gvet\u00e9st - mondta.\nGuly\u00e1s Gergely k\u00f6z\u00f6lte: soha olyan nagy tartal\u00e9kkal nem terveztek k\u00f6lts\u00e9gvet\u00e9st, mint \u00e9ppen id\u00e9n, \u00e9s ez most nagy seg\u00edts\u00e9g volt.\nElmondta: a multinacion\u00e1lis \u00fczletl\u00e1ncokat \u00e9rint\u0151 k\u00fcl\u00f6nad\u00f3 a v\u00e9dekez\u00e9s ut\u00e1n is megmarad, mert a sz\u00e1nd\u00e9k mindig is az volt, hogy ez az ad\u00f3 legyen, csak volt egy uni\u00f3s vita r\u00f3la, de m\u00e1r nincs jogi akad\u00e1lya a visszavezet\u00e9snek. A bankokat id\u00e9n k\u00e9rt\u00e9k arra, hogy j\u00e1ruljanak hozz\u00e1 a k\u00f6zponti k\u00f6lts\u00e9gvet\u00e9shez, \u00e9s ez az \u00f6nkorm\u00e1nyzatokra is igaz a g\u00e9pj\u00e1rm\u0171ad\u00f3 erej\u00e9ig, ezek az int\u00e9zked\u00e9sek az idei \u00e9vre vonatkoznak - magyar\u00e1zta.\nA miniszter meger\u0151s\u00edtette, hogy az \u00e9retts\u00e9gi m\u00e1jus 4-\u00e9n biztosan elindul, ehhez minden felt\u00e9tel adott.\nKiemelte: \"az eur\u00f3pai gazdas\u00e1g j\u00f3 \u00e9veiben\" Magyarorsz\u00e1g takar\u00e9kosan gazd\u00e1lkodott \u00e9s m\u00e9rs\u00e9kelte az \u00e1llamad\u00f3ss\u00e1g\u00e1t, aminek a jutalma most a neh\u00e9z id\u0151szakban j\u00f6n el, \u00edgy olyan probl\u00e9m\u00e1kra, mint n\u00e9h\u00e1ny d\u00e9li orsz\u00e1gban sz\u00e1m\u00edtani lehet, itt nem kell felk\u00e9sz\u00fclni.\n\nMTI 2020. \u00e1prilis 28.\n\n"}]