[{"date": "2020-04-12 17:44", "url": "https://koronavirus.gov.hu/cikkek/katonak-megkezdtek-pesti-uti-idosek-otthona-fertotleniteset", "h1": "A katon\u00e1k megkezdt\u00e9k a Pesti \u00fati Id\u0151sek Otthona fert\u0151tlen\u00edt\u00e9s\u00e9t", "body": "\nMegkezdte a Pesti \u00fati Id\u0151sek Otthona fert\u0151tlen\u00edt\u00e9s\u00e9t az MH 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj Biol\u00f3giai Mentes\u00edt\u0151 Csoportja \u00e1prilis 12-\u00e9n, vas\u00e1rnap, Budapesten. A feladat megkezd\u00e9s\u00e9n\u00e9l jelen volt Korom Ferenc vez\u00e9rezredes, a Magyar Honv\u00e9ds\u00e9g parancsnoka is.\n\nA F\u0151v\u00e1rosi \u00d6nkorm\u00e1nyzat fenntart\u00e1s\u00e1ban m\u0171k\u00f6d\u0151 otthonban \u2013 szombati adatok szerint \u2013 198 igazolt koronav\u00edrus fert\u0151z\u00f6ttet tal\u00e1ltak, \u00e9s 8 id\u0151s ember elhunyt. A fert\u0151z\u00f6tteket k\u00f3rh\u00e1zba sz\u00e1ll\u00edtott\u00e1k. Az orsz\u00e1gos tisztif\u0151orvos \u00e1prilis 12-\u00e9re, vas\u00e1rnapra teljes fert\u0151tlen\u00edt\u00e9st rendelt el az int\u00e9zm\u00e9nyben. A feladat v\u00e9grehajt\u00e1s\u00e1t a sz\u00e9kesfeh\u00e9rv\u00e1ri sz\u00e9khely\u0171 vegyv\u00e9delmi z\u00e1szl\u00f3alj speci\u00e1lis k\u00e9pess\u00e9gekkel rendelkez\u0151 katon\u00e1i kezdt\u00e9k meg a kora reggeli \u00f3r\u00e1kban.\nKorom Ferenc vez\u00e9rezredes a mentes\u00edt\u00e9s megkezd\u00e9se ut\u00e1n elmondta: a Magyar Honv\u00e9ds\u00e9g alapfeladat\u00e1hoz h\u0171en, saj\u00e1t er\u0151inek \u00e9s kritikus k\u00e9pess\u00e9geinek meg\u00f3v\u00e1sa mellett, az Operat\u00edv T\u00f6rzzsel egy\u00fcttm\u0171k\u00f6dve, annak feladatszab\u00e1sa alapj\u00e1n, minden rendelkez\u00e9s\u00e9re \u00e1ll\u00f3 k\u00e9pess\u00e9ggel kiveszi a r\u00e9sz\u00e9t az orsz\u00e1g \u2013 jelen esetben j\u00e1rv\u00e1ny\u00fcgyi \u2013 biztons\u00e1g\u00e1nak meg\u0151rz\u00e9s\u00e9ben, \u00e1llampolg\u00e1rai eg\u00e9szs\u00e9g\u00e9nek meg\u00f3v\u00e1s\u00e1ban. A Magyar Honv\u00e9ds\u00e9g parancsnoka hangs\u00falyozta, hogy a katon\u00e1k akt\u00edv szerepet v\u00e1llalnak a j\u00e1rv\u00e1ny\u00fcgyi feladatok v\u00e9grehajt\u00e1s\u00e1ban: az eg\u00e9szs\u00e9g\u00fcgyi \u00e9s a logisztikai szak\u00e1llom\u00e1ny, a katonai rend\u00e9sz j\u00e1r\u0151r\u00f6k, a Honv\u00e9delmi Ir\u00e1ny\u00edt\u00f3 T\u00f6rzsek, valamint a hat\u00e1rv\u00e9delmi feladatokban r\u00e9sztvev\u0151 katon\u00e1k is fontos r\u00e9szei a v\u00e9dekez\u00e9snek.\n\nA vegyv\u00e9delmi z\u00e1szl\u00f3alj alaprendeltet\u00e9s\u00e9b\u0151l ad\u00f3d\u00f3an r\u00e9szt vesz a Honv\u00e9delmi Katasztr\u00f3fav\u00e9delmi Rendszerben, emellett hazai \u00e9s k\u00fclf\u00f6ldi gyakorlatokon k\u00e9pezi mag\u00e1t \u00e9s bizony\u00edtja magas szakmai sz\u00ednvonal\u00e1t. Az \u00e9les helyzetekben t\u00f6rt\u00e9n\u0151 munka sem \u00faj a vegyv\u00e9delmi feladatokat ell\u00e1t\u00f3 katon\u00e1k sz\u00e1m\u00e1ra, hiszen a t\u00edz \u00e9vvel ezel\u0151tti v\u00f6r\u00f6siszap-katasztr\u00f3fa idej\u00e9n m\u00e1r bevetett\u00e9k \u0151ket.\nAz id\u0151sek otthon\u00e1ban v\u00e9gzett munk\u00e1val kapcsolatban a z\u00e1szl\u00f3alj parancsnoka, Miklovich J\u00e1nos ezredes elmondta: a huszon\u00f6t katon\u00e1b\u00f3l \u00e1ll\u00f3 fert\u0151tlen\u00edt\u0151csoport reggel megkezdte a feladatot, melynek els\u0151 l\u00e9p\u00e9se a biztons\u00e1gos munkafelt\u00e9telek megteremt\u00e9se volt. Ez\u00e9rt fert\u0151tlen\u00edtett\u00e9k a bej\u00e1ratot \u00e9s a parkol\u00f3t, illetve a port\u00e1t, ezek ut\u00e1n megkezdt\u00e9k az int\u00e9zm\u00e9ny bels\u0151 tereinek fert\u0151tlen\u00edt\u00e9s\u00e9t.\n\nA katon\u00e1k feladataikat a DS-10 mentes\u00edt\u0151 eszk\u00f6z\u00f6kkel l\u00e1tj\u00e1k el, melyhez Hypo oldatot \u00e9s Virkon S port haszn\u00e1lnak a bej\u00e1ratok \u00e9s k\u00f6zvetlen k\u00f6rnyezet\u00fck, valamint a hidegburkolat\u00fa \u00e9s v\u00edzz\u00e1r\u00f3 helyis\u00e9gekre. A DS-5 \u00e9s DS-12 eszk\u00f6z\u00f6kkel a MOL Hygi Flow anyagot juttatj\u00e1k a lak\u00f3szob\u00e1kra \u00e9s a meleg burkolat\u00fa helyis\u00e9gekre. A Bels\u0151 T\u00e9r Mentes\u00edt\u0151 K\u00e9szlettel a Virocid \u00e9s a BX-60 melegk\u00f6d k\u00e9pz\u0151 anyagot juttatj\u00e1k a l\u00e9gt\u00e9rbe \u00e9s az \u00e9rz\u00e9keny fel\u00fcletekre, valamint a nagy l\u00e9gk\u00f6bm\u00e9ret\u0171 helys\u00e9gekbe motoros permetez\u0151vel viszik be. Ezek a fert\u0151tlen\u00edt\u0151 eszk\u00f6z\u00f6k \u00e9s anyagok k\u00e9pesek arra, hogy az elj\u00e1r\u00e1s ut\u00e1n az itt lak\u00f3k m\u00e1r biztons\u00e1gban \u00e9rezz\u00e9k magukat a v\u00edrussal szemben, tette hozz\u00e1 a parancsnok.\n\u00a0\n\n(honvedelem.hu)\n\n"}]