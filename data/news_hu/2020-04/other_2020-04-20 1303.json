[{"date": "2020-04-20 13:03", "url": "https://koronavirus.gov.hu/cikkek/magyarorszag-eddig-sikeresen-vedekezik-jarvany-ellen", "h1": "Magyarorsz\u00e1g eddig sikeresen v\u00e9dekezik a j\u00e1rv\u00e1ny ellen", "body": "\nMagyarorsz\u00e1g eddig sikeresen v\u00e9dekezik a j\u00e1rv\u00e1ny ellen, m\u00e1s orsz\u00e1gokkal \u00f6sszehasonl\u00edtva kimagasl\u00f3an j\u00f3l \u00e1ll a fert\u0151z\u00e9sek sz\u00e1m\u00e1t \u00e9s a fajlagos hal\u00e1loz\u00e1si ar\u00e1nyt tekintve - k\u00f6z\u00f6lte K\u00e1sler Mikl\u00f3s, az emberi er\u0151forr\u00e1sok minisztere h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA miniszter azt mondta, hogy a korm\u00e1ny a lehet\u0151 legrosszabb vari\u00e1ci\u00f3ra k\u00e9sz\u00fclt fel, hogy elker\u00fclje az eg\u00e9szs\u00e9g\u00fcgy \u00f6sszeoml\u00e1s\u00e1t. A k\u00f3rh\u00e1zi \u00e1gyak felszabad\u00edt\u00e1s\u00e1ra is az\u00e9rt van sz\u00fcks\u00e9g, hogy ha egy v\u00e1ratlan fejlem\u00e9ny miatt a tov\u00e1bbiakban nem kontroll\u00e1lhat\u00f3 a v\u00edrus terjed\u00e9se, \u00e9s maxim\u00e1lis megbeteged\u00e9sek alakulnak ki, az eg\u00e9szs\u00e9g\u00fcgy akkor is minden kezel\u00e9sre szorul\u00f3 beteget el tudjon l\u00e1tni - hangs\u00falyozta.\nEml\u00e9keztetett: a m\u00e1rcius 17-\u00e9n kiadott miniszteri utas\u00edt\u00e1s arra sz\u00f3l\u00edtotta fel a k\u00f3rh\u00e1zakat, hogy a kapacit\u00e1suk fel\u00e9t k\u00e9sz\u00edts\u00e9k el\u0151 a fert\u0151z\u00f6ttek ell\u00e1t\u00e1s\u00e1ra, \u00e9s az \u00f6sszes \u00e1gy 15 sz\u00e1zal\u00e9k\u00e1t tarts\u00e1k fent intenz\u00edv ell\u00e1t\u00e1sra. A 62 eg\u00e9szs\u00e9g\u00fcgyi szakkoll\u00e9gium \u00f6ssze\u00e1ll\u00edtott egy list\u00e1t arr\u00f3l, hogy mely beavatkoz\u00e1sok halaszthat\u00f3k el, \u00e9s melyek nem. Ez a lista a k\u00f3rh\u00e1zak rendelkez\u00e9s\u00e9re \u00e1ll, \u00e9s minden lehets\u00e9ges helyzetre \u00fatmutat\u00e1st ad - mondta a miniszter.\nHozz\u00e1tette, hogy csak olyan beteg ker\u00fclhet haza, akinek ell\u00e1t\u00e1s\u00e1t otthon is biztos\u00edtani lehet. Ha valaki a d\u00f6nt\u00e9st nem \u00e9rzi helyesnek, forduljon a betegjogi k\u00e9pvisel\u0151h\u00f6z, a k\u00f3rh\u00e1z vezet\u00e9s\u00e9hez, az eg\u00e9szs\u00e9g\u00fcgyi \u00e1llamtitk\u00e1rs\u00e1ghoz vagy a Nemzeti N\u00e9peg\u00e9szs\u00e9g\u00fcgyi K\u00f6zponthoz. A t\u00f6rt\u00e9nteket minden esetben kivizsg\u00e1lj\u00e1k - emelte ki.\nK\u00e1sler Mikl\u00f3s a Magyar Orvosi Kamara ny\u00edlt level\u00e9ben olvashat\u00f3 \u00e1ll\u00edt\u00e1sokkal kapcsolatban azt mondta: az \u00e9rintettek minden t\u00e1j\u00e9koztat\u00e1st megkaptak, az operat\u00edv t\u00f6rzs \u00fcl\u00e9se ut\u00e1n mindennap sajt\u00f3t\u00e1j\u00e9koztat\u00f3 tartanak, az eg\u00e9szs\u00e9g\u00fcgyi szakkoll\u00e9gium szakmai anyagot k\u00e9sz\u00edtett, konferenci\u00e1n v\u00e1laszoltak a k\u00f3rh\u00e1zak \u00f6sszes k\u00e9rd\u00e9s\u00e9re, \u00e9s k\u00f6zponti sz\u00e1mon is v\u00e1laszolnak a felmer\u00fcl\u0151 k\u00e9rd\u00e9sekre.\n\u00a0\nForr\u00e1s: MTI\n\n"}]