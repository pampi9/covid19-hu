[{"date": "2020-04-08 14:07", "url": "https://koronavirus.gov.hu/cikkek/egyre-tobben-szegik-meg-kijarasi-korlatozast", "h1": "Egyre t\u00f6bben szegik meg a kij\u00e1r\u00e1si korl\u00e1toz\u00e1st", "body": "\nEgyre t\u00f6bben szegik meg kij\u00e1r\u00e1si korl\u00e1toz\u00e1ssal kapcsolatos int\u00e9zked\u00e9seket, \u00e9s egyre t\u00f6bb a b\u00fcntet\u0151elj\u00e1r\u00e1s is - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szerdai sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: egyre ink\u00e1bb emelkedik a kij\u00e1r\u00e1si korl\u00e1toz\u00e1ssal kapcsolatos szab\u00e1lyszeg\u00e9sek sz\u00e1ma. Mostan\u00e1ig 5918 esetben kellett a kij\u00e1r\u00e1si korl\u00e1toz\u00e1s megszeg\u0151ivel szemben int\u00e9zkedni\u00fck a rend\u0151r\u00f6knek, 4008 embert figyelmeztettek, 857-tel szemben szabtak ki helysz\u00edni b\u00edrs\u00e1got, 1053-mal szemben pedig szab\u00e1lys\u00e9rt\u00e9si feljelent\u00e9st tettek. Keddhez k\u00e9pest 800-zal t\u00f6bb lett a szab\u00e1lyszeg\u00e9sek sz\u00e1ma - jegyezte meg az alezredes.\nHozz\u00e1tette: hasonl\u00f3 tendencia figyelhet\u0151 meg Budapesten is, ott egy nap alatt 357-tel emelkedett a szab\u00e1lys\u00e9rt\u00e9si feljelent\u00e9sek sz\u00e1ma, 299 figyelmeztet\u00e9s volt \u00e9s 23 helysz\u00edni b\u00edrs\u00e1got szabtak ki. Arra a k\u00e9rd\u00e9sre, mit tehet, akinek a szomsz\u00e9dja p\u00e9ld\u00e1ul \u00f6sszej\u00f6vetelt tart, elmondta: a kij\u00e1r\u00e1si korl\u00e1toz\u00e1s miatt az emberek csak alapos indokkal hagyhatj\u00e1k el tart\u00f3zkod\u00e1si hely\u00fcket, egy buli pedig nem ezt szolg\u00e1lja, \u00edgy azt k\u00e9rte, aki ilyet tapasztal, az jelezze a 112-es sz\u00e1mon, \u00e9s a rend\u0151r\u00f6k megteszik a sz\u00fcks\u00e9ges int\u00e9zked\u00e9seket.\nArra a k\u00e9rd\u00e9sre pedig, hogy egyes alkoholt \u00e1rus\u00edt\u00f3 \u00fczletek el\u0151tt \"kocsmaudvar\" alakul ki, felh\u00edvta a figyelmet arra, hogy az \u00f6nkorm\u00e1nyzatok t\u00f6bbs\u00e9ge megtiltotta a k\u00f6zter\u00fcleti alkoholfogyaszt\u00e1st, \u00edgy ez egy\u00e9bk\u00e9nt is szab\u00e1lys\u00e9rt\u00e9snek min\u0151s\u00fclne. Hozz\u00e1tette: aki ilyet tapasztal, jelezze a 112-n, \u00e9s a rend\u0151r\u00f6k int\u00e9zkednek a k\u00f6zter\u00fcleti alkoholfogyaszt\u00e1s tilalm\u00e1nak \u00e9s a kij\u00e1r\u00e1si korl\u00e1toz\u00e1s szab\u00e1lyainak megszeg\u00e9se miatt.\nAzzal kapcsolatban, hogy az elv\u00e1lt sz\u00fcl\u0151k hogyan tudj\u00e1k megoldani k\u00f6z\u00f6s gyermek\u00fck l\u00e1that\u00e1s\u00e1t, azt mondta, a korm\u00e1nyrendelet ezt nem szab\u00e1lyozza, azt javasolj\u00e1k, a sz\u00fcl\u0151k egyeztessenek a kapcsolattart\u00e1s m\u00f3dj\u00e1r\u00f3l.\nBesz\u00e1molt arr\u00f3l is, hogy a hat\u00f3s\u00e1gi h\u00e1zi karant\u00e9n szab\u00e1lyait is egyre t\u00f6bben szegik meg: jelenleg 15 401 hat\u00f3s\u00e1gi h\u00e1zi karant\u00e9n van \u00e9rv\u00e9nyben, 507 esetben feljelentett\u00e9k a szab\u00e1lyokat megszeg\u0151ket, 416 emberrel szemben helysz\u00edni b\u00edrs\u00e1got szabtak ki \u00e9s 66 embert figyelmeztettek. Ism\u00e9telten k\u00e9rte az embereket a magatart\u00e1si szab\u00e1lyok betart\u00e1s\u00e1ra.\nAz \u00fczletek korl\u00e1tozott nyitvatart\u00e1s\u00e1val kapcsolatos ellen\u0151rz\u00e9sek is folytat\u00f3dnak, eddig 68 feljelent\u00e9st tettek, 34 helysz\u00edni b\u00edrs\u00e1got szabtak ki, \u00e9s 51 esetben figyelmeztettek - k\u00f6z\u00f6lte. Emellett emelkedett a b\u00fcntet\u0151elj\u00e1r\u00e1sok sz\u00e1ma is. Mostan\u00e1ig 183 b\u00fcntet\u0151elj\u00e1r\u00e1s indult, k\u00f6zt\u00fck 51 esetben r\u00e9mh\u00edrterjeszt\u00e9s miatt, 25 esetben k\u00f6zvesz\u00e9llyel fenyeget\u00e9s, 44 esetben csal\u00e1s, 12 esetben pedig j\u00e1rv\u00e1ny\u00fcgyi szab\u00e1lyszeg\u00e9s miatt. Eddig \u00f6sszesen negyven embert hallgattak ki gyan\u00fas\u00edtottk\u00e9nt - ismertette Kiss R\u00f3bert. K\u00e9rd\u00e9sre v\u00e1laszolva elmondta: a r\u00e9mh\u00edrterjeszt\u00e9s b\u00e9keid\u0151szakban is vesz\u00e9lyes b\u0171ncselekm\u00e9nynek sz\u00e1m\u00edt, vesz\u00e9lyhelyzetben pedig m\u00e9g magasabb a b\u00fcntet\u00e9si t\u00e9tele.\nElmondta: r\u00e9mh\u00edrterjeszt\u00e9st az k\u00f6vet el, aki olyan val\u00f3tlan t\u00e9nyt, inform\u00e1ci\u00f3t tesz k\u00f6zz\u00e9, amely hamis ill\u00fazi\u00f3t kelt a lakoss\u00e1gban, megnehez\u00edti vagy megk\u00eds\u00e9rli ellehetetlen\u00edteni a vesz\u00e9lyhelyzetben elj\u00e1r\u00f3 hat\u00f3s\u00e1gok munk\u00e1j\u00e1t.\nElmondta azt is, hogy a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda inform\u00e1ci\u00f3 alapj\u00e1n a Budapesti Rend\u0151r-f\u0151kapit\u00e1nys\u00e1g munkat\u00e1rsai kedden elfogtak n\u00e9gy embert, akik fert\u0151tlen\u00edt\u0151t hamis\u00edtottak, az okozott k\u00e1r pedig el\u00e9ri a 23 milli\u00f3 forintot.\nK\u00e9rd\u00e9sre v\u00e1laszolva az alezredes elmondta: a k\u00fcl\u00f6nleges jogrend idej\u00e9n a vagyon elleni b\u0171ncselekm\u00e9nyek - lop\u00e1sok, csal\u00e1sok, jogtalan eltulajdon\u00edt\u00e1sok - t\u00e1rsadalomra vesz\u00e9lyess\u00e9ge kiemelten nagy, ez\u00e9rt szigor\u00fabban is b\u00fcntetik azokat, akik ilyet k\u00f6vetnek el.\nEgy k\u00e9rd\u00e9sre v\u00e1laszolva elmondta: a k\u00f3rh\u00e1zparancsnokok jelenl\u00e9te a 108 int\u00e9zm\u00e9nyben \u00f6nmag\u00e1ban garancia arra, hogy szigor\u00fa rendben k\u00e9szletezik a v\u00e9dekez\u00e9shez sz\u00fcks\u00e9ges eszk\u00f6z\u00f6ket. Ha pedig ezzel kapcsolatban b\u0171ncselekm\u00e9nyre der\u00fcl f\u00e9ny, akkor a k\u00f3rh\u00e1zparancsnokok hivatalb\u00f3l int\u00e9zkednek. K\u00f6z\u00f6lte azt is, teherforgalomban R\u00f6szk\u00e9n a bel\u00e9p\u0151knek, \u00c1rt\u00e1ndn\u00e1l a kil\u00e9p\u0151knek kell v\u00e1rakoz\u00e1sra sz\u00e1m\u00edtaniuk.\nEgy k\u00e9rd\u00e9sre v\u00e1laszolva elmondta: a nemzetk\u00f6zi teherforgalomban az \u00e1tkel\u0151helyi ellen\u0151rz\u00e9s ut\u00e1n a rend\u0151rs\u00e9g s\u00e1rga figyelmeztet\u0151 \"tranzitmatric\u00e1t\" ragaszt a j\u00e1rm\u0171 sz\u00e9lv\u00e9d\u0151j\u00e9re. Ekkor egy t\u00e9rk\u00e9pet is \u00e1tadnak a sof\u0151rnek, amely tartalmazza a humanit\u00e1rius korridorokon l\u00e9v\u0151 pihen\u0151helyeket is. A t\u00e9rk\u00e9p megtal\u00e1lhat\u00f3 a rend\u0151rs\u00e9g internetes oldal\u00e1n is.\nKiss R\u00f3bert sz\u00f3lt arr\u00f3l is, hogy kedden \u00f6t tehersz\u00e1ll\u00edt\u00f3 rep\u00fcl\u0151g\u00e9p \u00e9rkezett Budapestre, ezek jelent\u0151s mennyis\u00e9g\u0171 v\u00e9d\u0151eszk\u00f6zt, ruh\u00e1t, sz\u00e1jmaszkot hoztak. Az operat\u00edv t\u00f6rzs gondoskodik ezek rakt\u00e1roz\u00e1s\u00e1r\u00f3l, \u0151rz\u00e9s\u00e9r\u0151l, kisz\u00e1ll\u00edt\u00e1s\u00e1r\u00f3l.\n\u00a0\nForr\u00e1s: MTI\n\n"}]