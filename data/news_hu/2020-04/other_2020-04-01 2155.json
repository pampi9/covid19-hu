[{"date": "2020-04-01 21:55", "url": "https://koronavirus.gov.hu/cikkek/vilagszerte-terjed-jarvany-szigorodnak-korlatozo-intezkedesek-osszefoglalo", "h1": "Vil\u00e1gszerte terjed a j\u00e1rv\u00e1ny, szigorodnak a korl\u00e1toz\u00f3 int\u00e9zked\u00e9sek - \u00d6SSZEFOGLAL\u00d3", "body": "\nVil\u00e1gszerte n\u0151tt az \u00faj t\u00edpus\u00fa koronav\u00edrus fert\u0151z\u00f6ttjeinek \u00e9s halottjainak sz\u00e1ma szerd\u00e1n, t\u00f6bb orsz\u00e1gban a kij\u00e1r\u00e1si korl\u00e1toz\u00e1sok meghosszabb\u00edt\u00e1s\u00e1val, illetve a szankci\u00f3k szigor\u00edt\u00e1s\u00e1val pr\u00f3b\u00e1lj\u00e1k g\u00e1tolni a k\u00f3rokoz\u00f3 terjed\u00e9s\u00e9t.\n\nAz \u00faj t\u00edpus\u00fa\u00a0koronav\u00edrussal (SARS-Cov-2) fert\u0151z\u00f6ttek sz\u00e1ma szerda est\u00e9re 887 067-re n\u0151tt a vil\u00e1gban. Eddig 44 264-an vesztett\u00e9k \u00e9let\u00fcket, gy\u00f3gyultak sz\u00e1ma 185 541 a baltimore-i Johns Hopkins Egyetem \u00f6sszes\u00edt\u00e9se szerint. A fert\u0151z\u00e9s 180 orsz\u00e1gban van jelen.\nA j\u00e1rv\u00e1ny eur\u00f3pai g\u00f3c\u00e1ban, Olaszorsz\u00e1gban tov\u00e1bbra is h\u00e9tsz\u00e1z felett van a v\u00edrus okozta Covid-19 betegs\u00e9gben egy nap alatt elhunyt betegek sz\u00e1ma (727), amely az elm\u00falt 24 \u00f3r\u00e1ban \u00f6sszess\u00e9g\u00e9ben 13 155-ra n\u0151tt. A diagnosztiz\u00e1lt fert\u0151z\u00f6ttek sz\u00e1ma egy nap alatt 2937-tel emelkedett. Az olasz korm\u00e1ny \u00e1prilis 13-\u00e1ig meghosszabb\u00edtotta a j\u00e1rv\u00e1ny miatti korl\u00e1toz\u00f3int\u00e9zked\u00e9seket.\nSpanyolorsz\u00e1gban sz\u00e1zezer felett van az \u00faj t\u00edpus\u00fa\u00a0koronav\u00edrussal fert\u0151z\u00f6ttek sz\u00e1ma, a hal\u00e1los \u00e1ldozatok\u00e9 meghaladta a kilencezret - k\u00f6z\u00f6lte a spanyol eg\u00e9szs\u00e9g\u00fcgyi miniszt\u00e9rium szerd\u00e1n.\nNagy-Britanni\u00e1ban egy nap alatt 563-mal emelkedett az \u00faj t\u00edpus\u00fa\u00a0koronav\u00edrus\u00a0okozta betegs\u00e9g halottjainak sz\u00e1ma, \u00e9s \u00f6sszesen el\u00e9rte a 2352-t. A fert\u0151z\u00f6ttek sz\u00e1ma az el\u0151z\u0151 napihoz k\u00e9pest 4324-gyel 29 474-re n\u0151tt. A sz\u0171r\u00e9ssel igazolt fert\u0151z\u00f6ttek k\u00f6z\u00f6tt van K\u00e1roly tr\u00f3n\u00f6r\u00f6k\u00f6s -, b\u00e1r \u0151 m\u00e1r fel\u00e9p\u00fclt \u00e9s egyhetes karant\u00e9nid\u0151szaka v\u00e9get \u00e9rt -, valamint Boris Johnson minisztereln\u00f6k, Matt Hancock eg\u00e9szs\u00e9g\u00fcgyi miniszter, Chris Whitty angliai tisztif\u0151orvos, a brit korm\u00e1ny eg\u00e9szs\u00e9g\u00fcgyi f\u0151tan\u00e1csad\u00f3ja \u00e9s David Frost, az Egyes\u00fclt Kir\u00e1lys\u00e1g \u00e9s az Eur\u00f3pai Uni\u00f3 j\u00f6v\u0151beni k\u00e9toldal\u00fa kapcsolatrendszer\u00e9r\u0151l sz\u00f3l\u00f3 t\u00e1rgyal\u00e1sok brit k\u00fcld\u00f6tts\u00e9gvezet\u0151je.\nA francia hat\u00f3s\u00e1gok a m\u00e1rcius k\u00f6zep\u00e9n \u00e9letbe l\u00e9pett orsz\u00e1gos kij\u00e1r\u00e1si korl\u00e1toz\u00e1sok kihirdet\u00e9se \u00f3ta 359 ezer b\u00edrs\u00e1got osztottak ki a r\u00e9szleges kij\u00e1r\u00e1si tilalom megszeg\u00e9s\u00e9\u00e9rt. Franciaorsz\u00e1gban szerda estig 52 870 fert\u0151z\u00f6ttet \u00e9s 3541 hal\u00e1lesetet tartottak nyilv\u00e1n.\nN\u00e9metorsz\u00e1gban tov\u00e1bbra is viszonylag lass\u00fa \u00fctemben n\u0151 a fert\u0151z\u00f6ttek sz\u00e1ma (szerda este 74 508 volt), a v\u00edrus okozta betegs\u00e9g hal\u00e1los \u00e1ldozatainak sz\u00e1ma viszont egyre nagyobb m\u00e9rt\u00e9kben emelkedik, szerda est\u00e9re el\u00e9rte a 821-et.\nSzlov\u00e1ki\u00e1ban \u00fajabb 37 szem\u00e9lyn\u00e9l diagnosztiz\u00e1lt\u00e1k a Covid-19 betegs\u00e9g k\u00f3rokoz\u00f3j\u00e1t Szlov\u00e1ki\u00e1ban, \u00e9s \u00edgy szerda d\u00e9lig el\u00e9rte a 400-at a regisztr\u00e1lt\u00a0koronav\u00edrus-fert\u0151z\u00f6ttek sz\u00e1ma - jelentette be Igor Matovic korm\u00e1nyf\u0151, aki szerint az orsz\u00e1g teljes \"lekapcsol\u00e1sa\" (blackout) vagyis egy n\u00e9h\u00e1nyhetes rendk\u00edv\u00fcli \u00e1llapot \u00e9s \"katonai fegyelem\" bevezet\u00e9se lenne a\u00a0koronav\u00edrus\u00a0miatt t\u00e9rdre k\u00e9nyszer\u00fcl\u0151 gazdas\u00e1g \u00fajraind\u00edt\u00e1s\u00e1nak leggyorsabb m\u00f3dja\nT\u00f6bbsz\u00f6r\u00f6s\u00e9re emelt\u00e9k Rom\u00e1ni\u00e1ban a\u00a0koronav\u00edrus-j\u00e1rv\u00e1ny miatt elrendelt kij\u00e1r\u00e1si korl\u00e1toz\u00e1sok megs\u00e9rt\u00e9s\u00e9\u00e9rt kiszabhat\u00f3 b\u00edrs\u00e1got az eddigi minim\u00e1lis 100 lejr\u0151l (7500 forint) 2000 lejre, a fels\u0151 hat\u00e1r\u00e1t pedig 5000 lejr\u0151l 20 ezer lejre n\u00f6velt\u00e9k.\nBelehalt az \u00faj t\u00edpus\u00fa\u00a0koronav\u00edrus-fert\u0151z\u00e9s sz\u00f6v\u0151dm\u00e9nyeibe a szerb korm\u00e1ny k\u00f6rnyezetv\u00e9delmi \u00e1llamtitk\u00e1ra, Szerbi\u00e1ban 1060 regisztr\u00e1lt fert\u0151z\u00f6tt van \u00e9s 28-an haltak bele a betegs\u00e9gbe. Horv\u00e1torsz\u00e1gban \u00e9s Szlov\u00e9ni\u00e1ban is n\u0151tt a fert\u0151z\u00f6ttek sz\u00e1ma.\nMoszkv\u00e1ban elkezdt\u00e9k tesztelni azt az okostelefonos alkalmaz\u00e1st, amellyel a hat\u00f3s\u00e1gok nyomon tudj\u00e1k k\u00f6vetni az otthon kezelt vagy h\u00e1zi karant\u00e9nra k\u00f6telezett\u00a0koronav\u00edrus-p\u00e1ciensek mozg\u00e1s\u00e1t. Azoknak, akiknek nincs mobiltelefonjuk, az \u00f6nkorm\u00e1nyzat biztos\u00edt k\u00e9sz\u00fcl\u00e9ket. A t\u00f6bbi moszkvai lakos egy\u00e9ni, alkalmank\u00e9nt friss\u00fcl\u0151 QR-k\u00f3dot fog kapni, hogy az \"\u00f6nizol\u00e1ci\u00f3\" id\u0151szak\u00e1ban igazolni tudj\u00e1k magukat a hat\u00f3s\u00e1gok el\u0151tt, ha elhagyj\u00e1k otthonaikat. Oroszorsz\u00e1gban a\u00a0koronav\u00edrussal igazoltan fert\u0151z\u00f6ttek sz\u00e1ma egy nap alatt 440 f\u0151vel 2777-re emelkedett. A halottak sz\u00e1ma 24-re, a gy\u00f3gyultak\u00e9 190-re n\u0151tt. A fert\u0151z\u00f6ttek k\u00f6z\u00fcl 1880-an Moszkv\u00e1ban \u00e9lnek.\nArszen Avakov ukr\u00e1n bel\u00fcgyminiszter szerd\u00e1n d\u00fch\u00f6s hang\u00fa Facebook-bejegyz\u00e9sben k\u00f6z\u00f6lte, nem j\u00e1rul hozz\u00e1, hogy \u00fajabb charterj\u00e1ratok induljanak a\u00a0koronav\u00edrus-j\u00e1rv\u00e1ny k\u00f6zepette m\u00e9g mindig k\u00fclf\u00f6ld\u00f6n tart\u00f3zkod\u00f3 ukr\u00e1nok hazasz\u00e1ll\u00edt\u00e1s\u00e1ra. A minisztert felh\u00e1bor\u00edtotta egyes hazahozott ukr\u00e1nok viselked\u00e9se, akik elutas\u00edtott\u00e1k, hogy sz\u00e1llod\u00e1ba k\u00f6lt\u00f6zzenek az eg\u00e9szs\u00e9g\u00fcgyi megfigyel\u00e9s\u00fck \u00e9rdek\u00e9ben el\u0151\u00edrt karant\u00e9n idej\u00e9re. Ukrajn\u00e1ban szerd\u00e1n 17 hal\u00e1lesetet \u00e9s 669 fert\u0151z\u00f6ttet tartottak sz\u00e1mon.\nBulg\u00e1ri\u00e1ban eddig igazoltan 412 fert\u0151z\u00f6tt van, k\u00f6z\u00f6tt\u00fck egy parlamenti k\u00e9pvisel\u0151, a hal\u00e1lesetek sz\u00e1ma 8.\nA j\u00e1rv\u00e1ny k\u00f6zel-keleti g\u00f3c\u00e1nak sz\u00e1m\u00edt\u00f3 Ir\u00e1n eln\u00f6ke, Haszan R\u00f3h\u00e1ni kijelentette szerd\u00e1n: az Egyes\u00fclt \u00c1llamok elszalasztotta a t\u00f6rt\u00e9nelmi lehet\u0151s\u00e9get, hogy legal\u00e1bb a\u00a0koronav\u00edrus-j\u00e1rv\u00e1ny miatt feloldja az Ir\u00e1n elleni b\u00fcntet\u0151int\u00e9zked\u00e9seit. Ir\u00e1nban szerd\u00e1n 47 593 hivatalosan fert\u0151z\u00f6tt \u00e9s 3036 halott volt.\nAz afrikai betegs\u00e9gmegel\u0151z\u0151 k\u00f6zpont (ACDC) szerint a kontinensen szerd\u00e1n t\u00f6bb mint 5250 fert\u0151z\u00f6ttr\u0151l tudtak. N\u0151tt a fert\u0151z\u00f6ttek sz\u00e1ma Szeneg\u00e1lban, b\u00edr\u00e1latok \u00e9rt\u00e9k az ugandai korm\u00e1ny j\u00e1rv\u00e1ny\u00fcgyi int\u00e9zked\u00e9seit, a kenyai eln\u00f6k bocs\u00e1natot k\u00e9rt a hat\u00f3s\u00e1gok t\u00falkap\u00e1sai\u00e9rt, Eti\u00f3pi\u00e1ban pedig elhalasztj\u00e1k a parlamenti v\u00e1laszt\u00e1sokat a j\u00e1rv\u00e1ny miatt.\nAz amerikai m\u00e9di\u00e1ban egym\u00e1st \u00e9rik azok a mobiltelefonokkal k\u00e9sz\u00fclt k\u00e9pek \u00e9s vide\u00f3k, amelyek a\u00a0koronav\u00edrus-j\u00e1rv\u00e1ny miatt New Yorkban halottash\u00e1zk\u00e9nt m\u0171k\u00f6d\u0151 h\u0171t\u0151kamionokr\u00f3l k\u00e9sz\u00fcltek. A v\u00e1rosban k\u00f6zben nemcsak k\u00f3rh\u00e1zak c\u00e9lj\u00e1ra emelnek s\u00e1trakat, hanem h\u0171t\u00f6tt s\u00e1trakat \u00e1ll\u00edtanak fel halottash\u00e1zak c\u00e9lj\u00e1ra is. Az Egyes\u00fclt \u00c1llamokban, ahol imm\u00e1r a legt\u00f6bb fert\u0151z\u00f6tt van a vil\u00e1gban - 190 740 -, a hal\u00e1lesetek sz\u00e1ma szerda este 4127 volt, ebb\u0151l 1096 New Yorkban.\n\nMTI 2020. \u00e1prilis 1.\n\n"}]