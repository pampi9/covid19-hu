[{"date": "2020-04-01 10:47", "url": "https://koronavirus.gov.hu/cikkek/konnyiti-nyugdijasok-szamara-az-utalvany-kifizetest-posta", "h1": "K\u00f6nny\u00edti a nyugd\u00edjasok sz\u00e1m\u00e1ra az utalv\u00e1ny kifizet\u00e9st a Posta", "body": "\nEgyszer\u0171s\u00edtett meghatalmaz\u00e1ssal \u00e9s ingyenes ism\u00e9telt k\u00e9zbes\u00edt\u00e9ssel k\u00f6nny\u00edti a nyugd\u00edjasok sz\u00e1m\u00e1ra az utalv\u00e1nyok kifizet\u00e9s\u00e9t \u00e1prilist\u00f3l a Magyar Posta. A t\u00e1rsas\u00e1g d\u00f6nt\u00f6tt arr\u00f3l is, hogy a post\u00e1k - minim\u00e1lis kiv\u00e9telt\u0151l eltekintve - legfeljebb 18 \u00f3r\u00e1ig lesznek nyitva h\u00e9tk\u00f6znaponk\u00e9nt.\n\n\nA j\u00e1rv\u00e1nyhelyzetre \u00e9s a kij\u00e1r\u00e1si korl\u00e1toz\u00e1sra val\u00f3 tekintettel a nyugd\u00edjasok, mint vesz\u00e9lyeztett kor\u00faak v\u00e9delme \u00e9rdek\u00e9ben 2020. \u00e1prilis 1-t\u0151l visszavon\u00e1sig a k\u00e9zhezv\u00e9telt megk\u00f6nny\u00edt\u0151 k\u00e9zbes\u00edt\u00e9si megold\u00e1sokat vezet be a Magyar Posta nyugd\u00edjasok sz\u00e1m\u00e1ra valamennyi utalv\u00e1nyt\u00edpust \u00e9rint\u0151en. A v\u00e1ltoz\u00e1s szerint amennyiben az utalv\u00e1ny c\u00edmzettje nyugd\u00edjas \u00e9s szem\u00e9lyesen nem k\u00edv\u00e1nja \u00e1tvenni az utalv\u00e1ny \u00f6sszeg\u00e9t, \u00e9lhet az egyszer\u0171s\u00edtett meghatalmaz\u00e1s lehet\u0151s\u00e9g\u00e9vel, \u00e9s megb\u00edzhatja a p\u00e9nz \u00e1tv\u00e9tel\u00e9re ak\u00e1r a szomsz\u00e9dot vagy m\u00e1st, aki ir\u00e1nt bizalommal van. A meghatalmaz\u00e1s egyszeri alkalomra sz\u00f3l.\nHa a nyugd\u00edjas nem tart\u00f3zkodik otthon, akkor a k\u00e9zbes\u00edt\u0151 \u00e9rtes\u00edt\u00e9st hagy h\u00e1tra, illetve az eseti egyszer\u0171s\u00edtett meghatalmaz\u00e1s nyomtatv\u00e1nyt. Az \u00e9rtes\u00edt\u00e9sen a Posta felt\u00fcnteti annak a postahelynek a telefonsz\u00e1m\u00e1t, ahol telefonon k\u00e9rhet\u0151 az ism\u00e9telt k\u00e9zbes\u00edt\u00e9s, melynek k\u00fcl\u00f6n d\u00edja ez esetben nincs. Az ism\u00e9telt k\u00e9zbes\u00edt\u00e9skor a c\u00edmzett vagy az eseti meghatalmazott \u00e1tveheti az \u00f6sszeget.\nA Magyar Posta folyamatosan vizsg\u00e1lja a post\u00e1k forgalm\u00e1t, terhelts\u00e9g\u00e9t, \u00e9s ennek alapj\u00e1n sz\u0171k\u00edti 2020. \u00e1prilis 2-t\u00f3l visszavon\u00e1sig egyes post\u00e1i nyitvatart\u00e1s\u00e1t.\nH\u00e9tk\u00f6znap egys\u00e9gesen 18 \u00f3rakor bez\u00e1rnak a hosszabban nyitvatart\u00f3 post\u00e1k, ez al\u00f3l kiv\u00e9tel:\nBudapesten h\u00e1rom posta*, amelyek 20 \u00f3r\u00e1ig v\u00e1rj\u00e1k az \u00fcgyfeleket, valamint a megyesz\u00e9khelyek szombaton nyitvatart\u00f3 post\u00e1i h\u00e9tf\u0151nk\u00e9nt v\u00e1ltozatlan nyitvatart\u00e1ssal \u00fczemelnek majd.\nA jelenleg is 18 \u00f3ra el\u0151tt z\u00e1r\u00f3 post\u00e1k nyitvatart\u00e1sa nem v\u00e1ltozik.\n*A kiv\u00e9telt k\u00e9pez\u0151 3 f\u0151v\u00e1rosi posta:\nBudapest 62, VI. ker\u00fclet Ter\u00e9z krt. 51.,\nBudapest 72 VIII. ker\u00fclet Baross t\u00e9r 11/c\nBudapest 112 XI. ker\u00fclet Feh\u00e9rv\u00e1ri \u00fat 9-11.\nA post\u00e1k nyitvatart\u00e1si ideje\u00a0a Magyar\u00a0Posta\u00a0honlap\u00e1n friss\u00edtve el\u00e9rhet\u0151.\n\u00a0\nForr\u00e1s: Magyar Posta\n\n\u00a0\n\n"}]