[{"date": "2020-04-08 11:08", "url": "https://koronavirus.gov.hu/cikkek/az-orszag-eves-jovedelmenek-minden-otodik-forintja-vedekezest-szolgalja", "h1": "Az orsz\u00e1g \u00e9ves j\u00f6vedelm\u00e9nek minden \u00f6t\u00f6dik forintja a v\u00e9dekez\u00e9st szolg\u00e1lja", "body": "\nMagyarorsz\u00e1g \u00e9ves j\u00f6vedelm\u00e9nek mintegy 20 sz\u00e1zal\u00e9k\u00e1t ford\u00edtja a koronav\u00edrus elleni v\u00e9dekez\u00e9sre, ezzel a korm\u00e1ny minden \u00f6t\u00f6dik forintot a csal\u00e1dok \u00e9s a v\u00e1llalkoz\u00e1sok t\u00e1mogat\u00e1s\u00e1ra biztos\u00edt - mondta Varga Mih\u00e1ly p\u00e9nz\u00fcgyminiszter a p\u00e9nz\u00fcgyi akci\u00f3csoport megbesz\u00e9l\u00e9s\u00e9t k\u00f6vet\u0151en szerd\u00e1n.\n\nA vide\u00f3ban Varga Mih\u00e1ly elmondta, hogy 3 alapot hoznak l\u00e9tre, mintegy 2000 milli\u00e1rd forint \u00f6sszegben. A J\u00e1rv\u00e1ny elleni v\u00e9dekez\u00e9si alap 633 milli\u00e1rd forintja egyebek mellett a p\u00e1rtok t\u00e1mogat\u00e1s\u00e1nak 50 sz\u00e1zal\u00e9k\u00e1b\u00f3l, a multinacion\u00e1lis v\u00e1llalatok ad\u00f3j\u00e1b\u00f3l \u00e9s a bankok hozz\u00e1j\u00e1rul\u00e1s\u00e1b\u00f3l \u00e1ll \u00f6ssze.\n\nA Gazdas\u00e1gv\u00e9delmi alap 1345 milli\u00e1rdos forr\u00e1s\u00e1nak jelent\u0151s r\u00e9sze a miniszt\u00e9riumokt\u00f3l sz\u00e1rmazik, \u00e1tcsoportos\u00edt\u00e1sok, megtakar\u00edt\u00e1sok r\u00e9v\u00e9n.\nA harmadik alap az EU-b\u00f3l \u00e9rkez\u0151 forr\u00e1sokat kezeli majd. \"Ez azonban egyel\u0151re \u00fcres, ugyanis az \u00e1lh\u00edrek ellen\u00e9re az uni\u00f3t\u00f3l m\u00e9g nem \u00e9rkezett t\u00e1mogat\u00e1s a j\u00e1rv\u00e1ny elleni v\u00e9dekez\u00e9sre \" - hangs\u00falyozta.\nAz eddigi kiad\u00e1sokr\u00f3l elmondta, a j\u00e1rv\u00e1ny elleni v\u00e9dekez\u00e9s eszk\u00f6zeire 380 milli\u00e1rd forintot ford\u00edtott a korm\u00e1ny, m\u00edg az eddigi gazdas\u00e1gv\u00e9delmi int\u00e9zked\u00e9sek t\u00f6bb mint 3000 milli\u00e1rd forintot hagynak ott a gazdas\u00e1gban. Hozz\u00e1tette, a p\u00e9nz\u00fcgyi akci\u00f3csoport azon dolgozik, hogy forr\u00e1sokat biztos\u00edtson a k\u00f6vetkez\u0151 int\u00e9zked\u00e9sekre is. \u00cdgy marad forr\u00e1s a 13. havi nyugd\u00edj vissza\u00e9p\u00edt\u00e9s\u00e9re, a munkaad\u00f3k b\u00e9rt\u00e1mogat\u00e1s\u00e1ra, a beruh\u00e1z\u00e1sok t\u00e1mogat\u00e1s\u00e1ra, valamint a szoci\u00e1lis hozz\u00e1j\u00e1rul\u00e1si ad\u00f3 \u00e9s a kisv\u00e1llalati ad\u00f3 cs\u00f6kkent\u00e9s\u00e9re.\n\"2010-ben Magyarorsz\u00e1g m\u00e1r eredm\u00e9nyesen kezelt egy v\u00e1ls\u00e1got. K\u00f6z\u00f6s munk\u00e1val, \u00f6sszefog\u00e1ssal \u00e9s helyes gazdas\u00e1gpolitik\u00e1val most is el\u00e9rhetj\u00fck ezt\" - jelentette ki Varga Mih\u00e1ly.\n\u00a0\nForr\u00e1s: MTI\n\u00a0\n\n"}]