[{"date": "2020-04-09 12:57", "url": "https://koronavirus.gov.hu/cikkek/kina-tamogatja-magyarorszagot-vedoeszkozok-beszerzeseben", "h1": "K\u00edna t\u00e1mogatja Magyarorsz\u00e1got a v\u00e9d\u0151eszk\u00f6z\u00f6k beszerz\u00e9s\u00e9ben", "body": "\nA k\u00ednai hat\u00f3s\u00e1gok t\u00e1mogatj\u00e1k Magyarorsz\u00e1got, hogy minden sz\u00fcks\u00e9ges v\u00e9d\u0151eszk\u00f6zt be tudjon szerezni az \u00e1zsiai orsz\u00e1gb\u00f3l - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6ki Facebook-bejegyz\u00e9s\u00e9ben.\n\n\nA t\u00e1rcavezet\u0151 kifejtette: telefonon egyeztetett Zhong Shan k\u00ednai kereskedelmi miniszterrel, akivel \"r\u00e9g\u00f3ta j\u00f3 \u00e9s bar\u00e1ti kapcsolatot\" \u00e1pol.\nSzijj\u00e1rt\u00f3 P\u00e9ter kiemelte: k\u00f6lcs\u00f6n\u00f6s szolidarit\u00e1sukr\u00f3l biztos\u00edtott\u00e1k egym\u00e1st a vil\u00e1gj\u00e1rv\u00e1ny elleni harcban. A k\u00ednai miniszter t\u00e1j\u00e9koztat\u00e1st adott arr\u00f3l, hogy a k\u00ednai gazdas\u00e1g az \u00fajraindul\u00e1s \u00e1llapot\u00e1ban van. \"Ez j\u00f3 h\u00edr nek\u00fcnk, mivel K\u00edna a m\u00e1sodik legnagyobb exportpiacunk az Eur\u00f3pai Uni\u00f3n k\u00edv\u00fcl\" - mutatott r\u00e1 a k\u00fcl\u00fcgyminiszter.\nHangs\u00falyozta: k\u00f6sz\u00f6netet mondott a K\u00edna \u00e9s Magyarorsz\u00e1g k\u00f6z\u00f6tt m\u0171k\u00f6dtetett l\u00e9gih\u00edd\u00e9rt, amely nagym\u00e9rt\u00e9kben hozz\u00e1j\u00e1rul az eg\u00e9szs\u00e9g\u00fcgyi v\u00e9dekez\u00e9s siker\u00e9hez. A k\u00ednai politikus biztos\u00edtott arr\u00f3l, hogy a k\u00ednai hat\u00f3s\u00e1gok t\u00e1mogatj\u00e1k Magyarorsz\u00e1got, hogy minden, a v\u00e9dekez\u00e9shez sz\u00fcks\u00e9ges eszk\u00f6zt be tudjon szerezni az \u00e1zsiai orsz\u00e1gb\u00f3l - k\u00f6z\u00f6lte Szijj\u00e1rt\u00f3 P\u00e9ter.\n\u00a0\nForr\u00e1s MTI\n\u00a0\n\n"}]