[{"date": "2020-04-19 12:41", "url": "https://koronavirus.gov.hu/cikkek/magyarorszag-meg-jarvany-felszallo-agaban-van", "h1": "Magyarorsz\u00e1g m\u00e9g a j\u00e1rv\u00e1ny felsz\u00e1ll\u00f3 \u00e1g\u00e1ban van", "body": "\nMagyarorsz\u00e1g m\u00e9g a koronav\u00edrus-j\u00e1rv\u00e1ny felsz\u00e1ll\u00f3 \u00e1g\u00e1ban van - jelentette ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia azt mondta: nincs oka k\u00e9ts\u00e9gbe esni annak, akit megfert\u0151z a v\u00edrus, mivel v\u00e1ltozatlanul igaz, hogy az \u00e9rintettek 80 sz\u00e1zal\u00e9ka nagyon enyhe t\u00fcnetekkel esik \u00e1t a betegs\u00e9gen.\nAz id\u0151sotthonok folyamatosan k\u00e9sz\u00fclnek a j\u00e1rv\u00e1ny elleni v\u00e9dekez\u00e9sre - mondta. Hozz\u00e1tette: azokra az eg\u00e9szs\u00e9g\u00fcgyi int\u00e9zm\u00e9nyekre is kiemelten kell figyelni, ahol koronav\u00edrusos betegeket gy\u00f3gy\u00edtanak.\nM\u00fcller Cec\u00edlia a f\u0151v\u00e1rosi Pesti \u00fati id\u0151sek otthon\u00e1val kapcsolatban elmondta, a lak\u00f3kn\u00e1l jelenleg is zajlik a m\u00e1sodik k\u00f6r\u00f6s mintav\u00e9tel, ami azt jelenti, hogy vas\u00e1rnap vesznek mint\u00e1t az ott lak\u00f3kt\u00f3l, a laborvizsg\u00e1latok eredm\u00e9nyei h\u00e9tf\u0151re v\u00e1rhat\u00f3ak.\nKit\u00e9rt arra, hogy nem v\u00e1ltozott azok k\u00f6re, akik magas kock\u00e1zatnak vannak kit\u00e9ve: tov\u00e1bbra is els\u0151sorban az id\u0151s, kr\u00f3nikus betegs\u00e9gben szenved\u0151 emberekre jelenti a legnagyobb vesz\u00e9lyt a v\u00edrus.\nAz orsz\u00e1gos adatokr\u00f3l sz\u00f3lva elmondta, a vas\u00e1rnapi adatok szerint 1916-ra n\u0151tt az igazolt fert\u0151z\u00f6ttek sz\u00e1ma. K\u00e9tsz\u00e1z\u00f6tvenen - akik k\u00f6z\u00fcl sokan s\u00falyos betegs\u00e9gben is szenvedtek - felgy\u00f3gyultak, jelenleg 748 embert \u00e1polnak k\u00f3rh\u00e1zban, hatvanegyen l\u00e9legeztet\u0151g\u00e9pen vannak. Ezzel kapcsolatban a szakember \u00fagy fogalmazott, a l\u00e9legeztet\u0151g\u00e9p sem a rem\u00e9nytelens\u00e9get jelenti, t\u00f6bbeket m\u00e1r le tudtak venni r\u00f3la.\nM\u00fcller Cec\u00edlia k\u00e9rd\u00e9sre elmondta, a koronav\u00edrus-fert\u0151z\u00f6ttek nagyj\u00e1b\u00f3l 40 sz\u00e1zal\u00e9ka szorul k\u00f3rh\u00e1zi kezel\u00e9sre, ami megegyezik m\u00e1s orsz\u00e1gok adataival. A k\u00f3rh\u00e1zban \u00e1poltak \u00e1llapota sz\u00e9les spektrumon mozog, vannak, akiket enyh\u00e9bb t\u00fcnetekkel kezelnek, van, aki intenz\u00edv ell\u00e1t\u00e1st kap, de nem kell l\u00e9legeztetni.\n\nA nyugd\u00edjash\u00e1zakr\u00f3l azt mondta, ezek k\u00f6zeg\u00e9szs\u00e9g\u00fcgyi szempontb\u00f3l nem nyilv\u00e1ntartott h\u00e1zak, hiszen t\u00e1rsash\u00e1znak, \u00edgy priv\u00e1t szf\u00e9r\u00e1nak min\u0151s\u00fclnek, ahol saj\u00e1t jogon laknak az id\u0151sek apartmanszer\u0171 ell\u00e1t\u00e1sban.\nA k\u00f6zelg\u0151 \u00e9retts\u00e9gi kapcs\u00e1n M\u00fcller Cec\u00edlia k\u00e9rd\u00e9sre elmondta, az \u00e9retts\u00e9gi helysz\u00edn\u00e9re lehet\u0151leg gyalog menjen a di\u00e1k, ha ez nem megoldhat\u00f3, akkor a t\u00f6megk\u00f6zleked\u00e9si eszk\u00f6z\u00f6k\u00f6n viseljen maszkot. Ha aut\u00f3val megy - \u00e9s t\u00f6bben utaznak - akkor is aj\u00e1nlatos a maszk visel\u00e9se, meg\u00e9rkez\u00e9skor pedig minden esetben mossanak kezet, fert\u0151tlen\u00edtsenek.\nA kezd\u0151d\u0151 pollenszezonnal \u00f6sszef\u00fcgg\u00e9sben az orsz\u00e1gos tisztif\u0151orvos azt javasolja, hogy aki allergi\u00e1s, ink\u00e1bb maradjon otthon, \u00edgy az allerg\u00e9n hat\u00e1sokkal szemben jobban tud v\u00e9dekezni. A szok\u00e1sos gy\u00f3gyszereket, kezel\u00e9seket id\u0151ben el kell kezdeni, \u00edgy tartva egyens\u00falyban ezt a kr\u00f3nikus \u00e1llapotot - tette hozz\u00e1. Azt tan\u00e1csolta, ebben az id\u0151szakban az allergi\u00e1sok mossanak gyakrabban hajat \u00e9s \u00e1gynem\u0171t, mert ezekben k\u00f6nnyebben \u00e9s nagy nagyobb sz\u00e1mban ragadnak meg a pollenszemcs\u00e9k.\nA k\u00fclt\u00e9ri sportol\u00e1ssal kapcsolatban M\u00fcller Cec\u00edlia elmondta, el\u0151nyben kell r\u00e9szes\u00edteni az egy\u00e9ni mozg\u00e1sform\u00e1kat, \u00edgy a fut\u00e1st, a ker\u00e9kp\u00e1roz\u00e1st, s\u00e9t\u00e1t. Olyan ter\u00fcletet keress\u00fcnk, ahol nincs sok ember, mert \u00edgy a megfert\u0151z\u0151d\u00e9s es\u00e9lye csek\u00e9ly.\nK\u00e9rd\u00e9s kapcs\u00e1n a szakember elmondta, a fagylaltoz\u00f3kn\u00e1l azokat a higi\u00e9niai szab\u00e1lyokat kell betartani, mint eddig is, azonban sz\u00e9t kell v\u00e1lasztani a kiszolg\u00e1l\u00e1st \u00e9s a p\u00e9nzkezel\u00e9st. A t\u00f6lcs\u00e9rt szalv\u00e9t\u00e1val kell megfogni, az adagol\u00f3kanalat t\u00f6bbsz\u00f6r, friss v\u00edzzel lemosni. Fontos, hogy a p\u00e9nzkezel\u00e9st ne az v\u00e9gezze, aki kiszolg\u00e1lja az embereket, tov\u00e1bb\u00e1 szint\u00e9n s\u0171r\u0171bben kell kezet mosni.\n\nMTI, 2020.04.19.\n\n"}]