[{"date": "2020-04-10 12:02", "url": "https://koronavirus.gov.hu/cikkek/operativ-torzs-kijarasi-korlatozasok-tovabbra-ervenyben-vannak-csak-alapos-okkal-lehet", "h1": "Operat\u00edv t\u00f6rzs: a kij\u00e1r\u00e1si korl\u00e1toz\u00e1sok tov\u00e1bbra is \u00e9rv\u00e9nyben vannak, csak alapos okkal lehet elhagyni az otthont", "body": "\nA korm\u00e1ny v\u00e9d\u0151eszk\u00f6z\u00f6kkel seg\u00edti a f\u0151v\u00e1rosi \u00f6nkorm\u00e1nyzatot - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a p\u00e9nteki online sajt\u00f3t\u00e1j\u00e9koztat\u00f3n.\n\n\nLakatos Tibor elmondta: az eddig be\u00e9rkezett sz\u00e1ll\u00edtm\u00e1nyok lehet\u0151s\u00e9get biztos\u00edtanak, hogy az eg\u00e9szs\u00e9g\u00fcgyi dolgoz\u00f3kon k\u00edv\u00fcl m\u00e1shova is juttasson a korm\u00e1ny v\u00e9d\u0151eszk\u00f6z\u00f6ket az operat\u00edv t\u00f6rzs javaslata alapj\u00e1n. A f\u0151polg\u00e1rmesteri hivatalnak p\u00e9nteken lesz\u00e1ll\u00edtottak ezer v\u00e9d\u0151over\u00e1llt, 20 ezer seb\u00e9szi maszkot, 10 ezer vizsg\u00e1l\u00f3keszty\u0171t, 50 h\u0151m\u00e9r\u0151t \u00e9s 500 gyorstesztet.\nSz\u00f3lt arr\u00f3l is: a h\u00fasv\u00e9ti id\u0151szakra az \u00f6nkorm\u00e1nyzatok a kij\u00e1r\u00e1si korl\u00e1toz\u00e1s szab\u00e1lyait szigor\u00edthatj\u00e1k. Ennek c\u00e9lja megakad\u00e1lyozni, hogy egyes ter\u00fcletek gy\u00fclekez\u0151helyekk\u00e9 v\u00e1ljanak, ahol a v\u00edrus terjed\u00e9se felgyorsulhat, illetve olyan telep\u00fcl\u00e9sek \"fert\u0151z\u0151djenek meg\", amelyeken eddig nem vagy csak minim\u00e1lis sz\u00e1m\u00fa fert\u0151z\u00f6tt volt.\nLakatos Tibor a legfontosabb v\u00e1ltoz\u00e1snak azt nevezte, hogy megjelent az \u00faj korm\u00e1nyrendelet a kij\u00e1r\u00e1si korl\u00e1toz\u00e1s meghosszabb\u00edt\u00e1s\u00e1r\u00f3l, ez azonban nem meghat\u00e1rozott id\u0151szakra sz\u00f3l. A korm\u00e1ny hetente vizsg\u00e1lja a meghosszabb\u00edt\u00e1s felt\u00e9teleit az operat\u00edv t\u00f6rzs jelent\u00e9se alapj\u00e1n - tette hozz\u00e1.\n\nA korm\u00e1nyrendelet m\u00e1sik fontos elem\u00e9nek nevezte, hogy a piacok nyitvatart\u00e1s\u00e1val kapcsolatos szab\u00e1lyokat a telep\u00fcl\u00e9si \u00f6nkorm\u00e1nyzatok, a f\u0151v\u00e1rosban a ker\u00fcleti \u00f6nkorm\u00e1nyzatok hat\u00e1rozhatj\u00e1k meg, ugyanakkor biztos\u00edtaniuk kell a 65 \u00e9vesn\u00e9l id\u0151sebbeknek azt az id\u0151s\u00e1vot, amelyben kiz\u00e1r\u00f3lag \u0151k v\u00e1s\u00e1rolhatnak ott.\nA korm\u00e1nyrendelet gondoskodik arr\u00f3l is, hogy ne csak a helyben szok\u00e1sos m\u00f3don tegy\u00e9k k\u00f6zz\u00e9 a polg\u00e1rmesterek, az \u00f6nkorm\u00e1nyzatok ezeket a szab\u00e1lyokat, hanem olyan form\u00e1ban hirdess\u00e9k ki, amely biztos\u00edtja, hogy a lehet\u0151 legsz\u00e9lesebb k\u00f6rben megismerhet\u0151 legyen.\nFigyelmeztetett: a korl\u00e1toz\u00f3 int\u00e9zked\u00e9sek tov\u00e1bbra is \u00e9rv\u00e9nyben maradtak, csak alapos indokkal hagyhatj\u00e1k el otthonukat az emberek.\nA kij\u00e1r\u00e1si korl\u00e1toz\u00e1sok szab\u00e1lyait megs\u00e9rt\u0151kr\u0151l elmondta: az elm\u00falt 24 \u00f3r\u00e1ban 1255 int\u00e9zked\u00e9st hajtottak v\u00e9gre, ebb\u0151l 665 esetben figyelmeztet\u00e9st alkalmaztak, amit azzal indokolt, hogy tov\u00e1bbra is els\u0151sorban az emberek egy\u00fcttm\u0171k\u00f6d\u00e9s\u00e9ben b\u00edznak.\nAz \u00fcnnepek alatti ellen\u0151rz\u00e9seket firtat\u00f3 k\u00e9rd\u00e9sre azt mondta: eddig is folyamatosan ellen\u0151rizt\u00e9k a korl\u00e1toz\u00e1sok betart\u00e1s\u00e1t, \u00edgy lesz ez most is. Megjegyezte: a h\u00fasv\u00e9ti h\u00e9tv\u00e9g\u00e9ken kor\u00e1bban is fokozott ellen\u0151rz\u00e9seket tartott a rend\u0151rs\u00e9g az ittas vezet\u0151k kisz\u0171r\u00e9se \u00e9rdek\u00e9ben, ez\u00fattal azonban a kij\u00e1r\u00e1si korl\u00e1toz\u00e1sok betartat\u00e1sa a f\u0151 c\u00e9l. Hozz\u00e1tette, el\u0151fordulhat, hogy v\u00e1laszt kell adni a rend\u0151r\u00f6k k\u00e9rd\u00e9s\u00e9re: mi\u00e9rt hagyt\u00e1k el az otthonukat az emberek? Ha pedig ezt nem alapos indokkal tett\u00e9k, akkor figyelmeztet\u00e9sre, helysz\u00edni b\u00edrs\u00e1gra vagy ak\u00e1r feljelent\u00e9sre is sz\u00e1m\u00edtani lehet.\nK\u00e9rd\u00e9sre v\u00e1laszolva meger\u0151s\u00edtette, hogy a p\u00e9ntekt\u0151l hat\u00e1lyos korm\u00e1nyrendelet \u00e9rtelm\u00e9ben a doh\u00e1nyboltoknak is be kell z\u00e1rniuk 15 \u00f3rakor, erre a v\u00e1ltoztat\u00e1sra az\u00e9rt volt sz\u00fcks\u00e9g, mert azt tapasztalt\u00e1k, hogy a doh\u00e1nyboltok gy\u0171jt\u0151helyekk\u00e9 v\u00e1ltak.\nSzint\u00e9n k\u00e9rd\u00e9sre meger\u0151s\u00edtette: nincs fert\u0151z\u00f6tt fogvatartott a b\u00fcntet\u00e9s-v\u00e9grehajt\u00e1si int\u00e9zetekben.\nMivel korm\u00e1nyrendelet r\u00f6gz\u00edti, a rend\u0151rs\u00e9g \u00e9s a katonas\u00e1g el fog j\u00e1rni a polg\u00e1rmesterek \u00e1ltal hozott szigor\u00fabb szab\u00e1lyok betartat\u00e1sa \u00e9rdek\u00e9ben is - v\u00e1laszolta egy m\u00e1sik k\u00e9rd\u00e9sre.\n\u00a0\n\u00a0\nMTI 2020. \u00e1prilis 10.\n\n"}]