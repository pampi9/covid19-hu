[{"date": "2020-04-05 21:27", "url": "https://koronavirus.gov.hu/cikkek/110-ezer-liter-fertotlenitoszert-szallitott-ki-mol", "h1": "110 ezer liter fert\u0151tlen\u00edt\u0151szert sz\u00e1ll\u00edtott ki a Mol", "body": "\nA gy\u00e1rt\u00e1s megkezd\u00e9s\u00e9t k\u00f6vet\u0151 els\u0151 napokban 110 ezer liter Mol Hygi k\u00e9z- \u00e9s fel\u00fcletfert\u0151tlen\u00edt\u0151t sz\u00e1ll\u00edtott ki a Mol Lub az orsz\u00e1g k\u00fcl\u00f6nb\u00f6z\u0151 pontjaira, hogy seg\u00edtse a\u00a0koronav\u00edrus-j\u00e1rv\u00e1ny\u00a0megf\u00e9kez\u00e9s\u00e9t  - k\u00f6z\u00f6lte a Mol.\n\nA\u00a0koronav\u00edrus-j\u00e1rv\u00e1ny glob\u00e1lis elterjed\u00e9s\u00e9vel az eg\u00e9sz vil\u00e1gon hatalmas lett az ig\u00e9ny a k\u00e9z- \u00e9s fel\u00fcletfert\u0151tlen\u00edt\u0151k ir\u00e1nt. Ez\u00e9rt a Mol-csoporthoz tartoz\u00f3 \u00e9s ken\u0151anyagok gy\u00e1rt\u00e1s\u00e1val foglalkoz\u00f3 Mol Lub Kft. k\u00e9t h\u00e9t alatt \u00e1t\u00e1ll\u00edtotta alm\u00e1sf\u00fczit\u0151i \u00fczem\u00e9nek egyik, kor\u00e1bban sz\u00e9lv\u00e9d\u0151folyad\u00e9kot k\u00e9sz\u00edt\u0151 gy\u00e1rt\u00f3sor\u00e1t fert\u0151tlen\u00edt\u0151gy\u00e1rt\u00e1sra. Az egys\u00e9g m\u00e1rcius utols\u00f3 napjaiban kezdte meg a termel\u00e9st. A Mol Lub, a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzzsel egy\u00fcttm\u0171k\u00f6dve, a kiemelten fontos \u00e1llami int\u00e9zm\u00e9nyeknek, p\u00e9ld\u00e1ul k\u00f3rh\u00e1zaknak, hullad\u00e9kkezel\u0151knek, k\u00f6z\u00fczemeknek \u00e9s \u00f6nkorm\u00e1nyzatoknak, illetve strat\u00e9giai v\u00e1llalatoknak \u00e9s gy\u00f3gyszert\u00e1rakat ell\u00e1t\u00f3 nagykereskedelmi c\u00e9geknek sz\u00e1ll\u00edt a fert\u0151tlen\u00edt\u0151b\u0151l. A j\u00f6v\u0151 h\u00e9ten v\u00e1rhat\u00f3an meg\u00e9rkeznek az els\u0151 sz\u00e1ll\u00edtm\u00e1nyok az orsz\u00e1g legnagyobb k\u00f3rh\u00e1zaiba \u00e9s a ment\u0151szolg\u00e1lathoz is. A fert\u0151tlen\u00edt\u0151szert kereskedelmi forgalomban csak azut\u00e1n lehet majd kapni, ha a kiemelt int\u00e9zm\u00e9nyekn\u00e9l m\u00e1r \"megfelel\u0151 lesz az ell\u00e1t\u00e1s\".\nA term\u00e9ket els\u0151 k\u00f6rben a sz\u00e9lv\u00e9d\u0151folyad\u00e9knak haszn\u00e1lt 2 literes palackban sz\u00e1ll\u00edtott\u00e1k ki, mostant\u00f3l azonban nagyobb, 4 literes kiszerel\u00e9sben is hozz\u00e1f\u00e9rhet\u0151, illetve a Mol Lub dolgozik kisebb, egy\u00e9ni felhaszn\u00e1l\u00e1shoz praktikus kiszerel\u00e9sek megold\u00e1s\u00e1n is. Vida Szabolcs, a Mol Lub \u00fcgyvezet\u0151 igazgat\u00f3ja, \u00fagy fogalmazott: \"hatalmas az ig\u00e9ny a fert\u0151tlen\u00edt\u0151re, \u00e9s a Mol Lub Magyarorsz\u00e1gon bel\u00fcl, hazai alapanyaggal biztos\u00edtja ezt. A\u00a0koronav\u00edrus-j\u00e1rv\u00e1ny lelass\u00edt\u00e1sa \u00e9s megf\u00e9kez\u00e9se most a legfontosabb c\u00e9l, ez\u00e9rt az operat\u00edv t\u00f6rzzsel egy\u00fcttm\u0171k\u00f6dve a j\u00e1rv\u00e1ny elleni k\u00fczdelemben fontos szerepet j\u00e1tsz\u00f3 int\u00e9zm\u00e9nyeknek sz\u00e1ll\u00edtjuk els\u0151 k\u00f6rben a term\u00e9ket. Ezut\u00e1n kezd\u0151dik meg a kereskedelmi c\u00e9l\u00fa kisz\u00e1ll\u00edt\u00e1s is.\"\nA k\u00e9z- \u00e9s fel\u00fcletfert\u0151tlen\u00edt\u0151 recept\u00far\u00e1ja az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sa alapj\u00e1n k\u00e9sz\u00fclt, ezt a Nemzeti N\u00e9peg\u00e9szs\u00e9g\u00fcgyi K\u00f6zpont a helyzetre val\u00f3 tekintettel rekordgyorsas\u00e1ggal vizsg\u00e1lta be \u00e9s hagyta j\u00f3v\u00e1. A k\u00e9zfert\u0151tlen\u00edt\u0151h\u00f6z sz\u00fcks\u00e9ges etanolt magyar forr\u00e1sb\u00f3l szerezte be a Mol Lub, \u00edgy hazai besz\u00e1ll\u00edt\u00f3t\u00f3l hazai c\u00e9g \u00e1ll\u00edtja el\u0151 a hazai higi\u00e9ni\u00e1s term\u00e9keket.\nKapcsol\u00f3d\u00f3 h\u00edr:\u00a0https://koronavirus.gov.hu/cikkek/kez-es-feluletfertotlenito-gyarra-allitotta-egyik-uzemet-mol-almasfuziton-hogy-segitse\n\nForr\u00e1s: MTI\n\u00a0\n\n"}]