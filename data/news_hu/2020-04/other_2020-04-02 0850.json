[{"date": "2020-04-02 08:50", "url": "https://koronavirus.gov.hu/cikkek/magyarok-es-szlovenok-ismet-hasznalhatjak-bajansenyei-es-ketvolgyi-hataratkeloket", "h1": "A magyarok \u00e9s a szlov\u00e9nok ism\u00e9t haszn\u00e1lhatj\u00e1k a baj\u00e1nsenyei \u00e9s a k\u00e9tv\u00f6lgyi hat\u00e1r\u00e1tkel\u0151ket", "body": "\nCs\u00fct\u00f6rt\u00f6k reggelt\u0151l ism\u00e9t haszn\u00e1lhatj\u00e1k a magyar \u00e9s a szlov\u00e9n \u00e1llampolg\u00e1rok a baj\u00e1nsenyei \u00e9s a k\u00e9tv\u00f6lgyi hat\u00e1r\u00e1tkel\u0151ket - jelentette be Facebook-oldal\u00e1n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nBejegyz\u00e9s\u00e9ben eml\u00e9keztetett arra, hogy a koronav\u00edrus terjed\u00e9s\u00e9nek lass\u00edt\u00e1sa \u00e9rdek\u00e9ben hozott szigor\u00edt\u00f3 int\u00e9zked\u00e9sek miatt m\u00e1rcius k\u00f6zepe \u00f3ta z\u00e1rva tartott valamennyi \u00e1tkel\u0151 a magyar-szlov\u00e9n hat\u00e1r \u00e9szaki szakasz\u00e1n.\nEz azonban \"komoly gondot okozott a r\u00e1bavid\u00e9ki \u00e9s a muravid\u00e9ki embereknek, akik k\u00f6z\u00fcl sokan j\u00e1rtak \u00e1t a hat\u00e1r m\u00e1sik oldal\u00e1ra dolgozni, \u00e9s sokuknak van f\u00f6ldbirtokuk a szomsz\u00e9dos orsz\u00e1g ter\u00fclet\u00e9n\".\n\"Az \u0151 k\u00e9r\u00e9s\u00fckre ma reggelt\u0151l \u00fajra megnyitjuk a k\u00e9tv\u00f6lgyi \u00e9s a baj\u00e1nsenyei \u00e1tkel\u0151ket. \u00cdgy a k\u00f6rny\u00e9kbeliek \u00fajra felvehetik a munk\u00e1t, a gazd\u00e1k pedig eljuthatnak f\u00f6ldjeikre, elv\u00e9gezhetik a tavaszi munk\u00e1kat, hogy azt\u00e1n \u0151sszel legyen mit betakar\u00edtani\" - \u00edrta a miniszter a Facebookon.\n\u00a0\nForr\u00e1s: MTI\n\n"}]