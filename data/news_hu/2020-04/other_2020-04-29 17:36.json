[{"date": "2020-04-29 17:36", "url": "https://koronavirus.gov.hu/cikkek/megjelent-az-iskolai-szakkepzesi-tanulmanyokat-lezaro-szakmai-vizsgak-rendjet-leiro", "h1": "Megjelent az iskolai szakk\u00e9pz\u00e9si tanulm\u00e1nyokat lez\u00e1r\u00f3 szakmai vizsg\u00e1k rendj\u00e9t le\u00edr\u00f3 miniszteri hat\u00e1rozat", "body": "\nMegjelent az iskolai szakk\u00e9pz\u00e9si tanulm\u00e1nyokat lez\u00e1r\u00f3 szakmai vizsg\u00e1k rendj\u00e9t le\u00edr\u00f3 miniszteri hat\u00e1rozat. \"Meg kell v\u00e9den\u00fcnk a magyar fiatalok, \u00e9s persze az oktat\u00f3ik, tan\u00e1raik eg\u00e9szs\u00e9g\u00e9t \u00e9s \u00e9let\u00e9t, ugyanakkor azt is lehet\u0151v\u00e9 kell tenn\u00fcnk, hogy min\u00e9l kevesebb neh\u00e9zs\u00e9ggel, probl\u00e9m\u00e1val \u00e9lj\u00e9k tov\u00e1bb az \u00e9let\u00fcket a koronav\u00edrus-j\u00e1rv\u00e1ny alatt is\" - mondta az MTI-nek Schanda Tam\u00e1s.\n\nA szakk\u00e9pz\u00e9s\u00e9rt is felel\u0151s Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra hozz\u00e1tette: \u00fajra kell ind\u00edtani a magyar gazdas\u00e1got, \u00e9s ehhez sz\u00fcks\u00e9g van a tanulm\u00e1nyaikat most befejez\u0151 di\u00e1kokra is. \"\u0150k korszer\u0171, friss szaktud\u00e1s birtok\u00e1ban vannak. Az egy\u00e9ni \u00e9rdek\u00fck is az, hogy ezt miel\u0151bb kamatoztatni tudj\u00e1k a munkaer\u0151piacon\" - mondta Schanda Tam\u00e1s.\nAz \u00e1llamtitk\u00e1r a hat\u00e1rozat tartalm\u00e1t ismertetve elmondta: csak \u00edr\u00e1sbeli \u00e9s gyakorlati vizsg\u00e1k lesznek, ezek eredm\u00e9nye alapj\u00e1n \u00e1ll\u00edtj\u00e1k majd ki a bizony\u00edtv\u00e1nyokat. Sz\u00f3beliket most, a 2019/2020. tan\u00e9v m\u00e1jusi j\u00faniusi id\u0151szak\u00e1ban nem tartanak - ezzel is cs\u00f6kkentve a fert\u0151z\u00e9s terjed\u00e9s\u00e9nek es\u00e9ly\u00e9t. Az \u00edr\u00e1sbelikre m\u00e1jus 25-e \u00e9s 29-e k\u00f6z\u00f6tt ker\u00fclhet sor, m\u00edg a gyakorlati vizsg\u00e1kat m\u00e1jus 4-e \u00e9s j\u00fanius 15-e k\u00f6z\u00f6tt lehet megtartani.\nSchanda Tam\u00e1s hozz\u00e1tette: lehet\u0151s\u00e9g szerint el\u0151bb a gyakorlati, majd az \u00edr\u00e1sbeli vizsg\u00e1kat kell megtartani. Erre a hat\u00e1rozat azoknak a k\u00e9pz\u00e9seknek az eset\u00e9ben is lehet\u0151s\u00e9get ad, amelyekn\u00e9l az eredeti szab\u00e1lyok szerint m\u00e1s sorrendben kellene elj\u00e1rni. A bizony\u00edtv\u00e1ny ki\u00e1ll\u00edt\u00e1s\u00e1nak \u00e9s a vizsg\u00e1ra bocs\u00e1t\u00e1snak minden esetben felt\u00e9tele az, hogy az utols\u00f3 \u00e9vfolyamra meghat\u00e1rozott gyakorlati k\u00f6vetelm\u00e9nyek legal\u00e1bb 60 sz\u00e1zal\u00e9k\u00e1t teljes\u00edtse a tanul\u00f3, att\u00f3l viszont a mostani vizsgaid\u0151szakban eltekintenek, hogy egyes tov\u00e1bbi felt\u00e9telek teljes\u00edt\u00e9s\u00e9t igazol\u00f3 dokumentumokat - \u00edgy p\u00e9ld\u00e1ul a nyelvvizsga-bizony\u00edtv\u00e1nyt vagy jogos\u00edtv\u00e1nyt - bemutass\u00e1k a di\u00e1kok.\nSchanda Tam\u00e1s felh\u00edvta a figyelmet arra, hogy aki valamilyen ok miatt nem szeretne az elk\u00f6vetkez\u0151 k\u00e9t h\u00f3napban szakmai vizsg\u00e1t tenni, az term\u00e9szetesen megteheti \u0151sszel is. \"A mostani vizsga egy lehet\u0151s\u00e9g. De ha a tanul\u00f3 \u00fagy d\u00f6nt, akkor \u0151sszel is megcsin\u00e1lhatja, \u00e9s az sem p\u00f3t-, sem jav\u00edt\u00f3vizsg\u00e1nak nem fog sz\u00e1m\u00edtani\" - fejtette ki.\nAz \u00e1llamtitk\u00e1r arr\u00f3l is besz\u00e9lt, hogy a vizsgabizotts\u00e1g most mind\u00f6ssze egy eln\u00f6kb\u0151l \u00e9s egy tagb\u00f3l \u00e1ll majd, \u00e9s nem vehet r\u00e9sz benne olyan ember, aki m\u00e1r bet\u00f6lt\u00f6tte a 65. \u00e9let\u00e9v\u00e9t. \"A v\u00edrus terjed\u00e9s\u00e9nek es\u00e9ly\u00e9t cs\u00f6kkenten\u00fcnk kell, ez\u00e9rt is hat\u00e1roztuk meg ezeket a szab\u00e1lyokat. \u00c9s ezt a c\u00e9lt szolg\u00e1lja az is, hogy a vizsg\u00e1z\u00f3knak \u00e9s a vizsg\u00e1ztat\u00f3knak egyar\u00e1nt maszkot kell viselni\u00fck, \u00e9s keszty\u0171t is hordhatnak. Ezeket az eszk\u00f6z\u00f6ket, valamint a sz\u00fcks\u00e9ges k\u00e9zfert\u0151tlen\u00edt\u0151 szereket a vizsg\u00e1kat szervez\u0151 iskol\u00e1k biztos\u00edtj\u00e1k\" - mondta Schanda Tam\u00e1s.\nHozz\u00e1tette, emellett term\u00e9szetesen arra is \u00fcgyelni kell, hogy a v\u00e9d\u0151t\u00e1vols\u00e1got a di\u00e1kok egym\u00e1s k\u00f6z\u00f6tt is betarts\u00e1k. \"Az \u00edr\u00e1sbeli vizsg\u00e1n egy tanteremben legfeljebb 10 di\u00e1k tart\u00f3zkodhat egyszerre. F\u0151szab\u00e1ly szerint a gyakorlati vizsg\u00e1n is tartani kell a v\u00e9d\u0151t\u00e1vols\u00e1got, de egyes speci\u00e1lis esetekben, amelyekben kiz\u00e1rhat\u00f3, hogy a vizsg\u00e1z\u00f3k b\u00e1rmilyen m\u00f3don \u00e9rintkezzenek egym\u00e1ssal, ez a t\u00e1vols\u00e1g cs\u00f6kkenthet\u0151\" - fejtette ki az \u00e1llamtitk\u00e1r, hozz\u00e1t\u00e9ve, hogy a hat\u00e1rozat a fert\u0151tlen\u00edt\u00e9ssel kapcsolatban is szigor\u00fa szab\u00e1lyokat r\u00f6gz\u00edt.\nSchanda Tam\u00e1s arr\u00f3l is besz\u00e1molt, hogy a mell\u00e9k-szakk\u00e9pes\u00edt\u00e9s megszerz\u00e9s\u00e9re ir\u00e1nyul\u00f3 vizsga most nem szervezhet\u0151, ezeket az okt\u00f3beri-novemberi id\u0151szakban lehet majd megtartani, illetve hogy a k\u00f6znevel\u00e9s\u00e9rt felel\u0151s t\u00e1rca hat\u00e1sk\u00f6r\u00e9be tartoz\u00f3 egyes szakk\u00e9pes\u00edt\u00e9sek - a k\u00e9pz\u0151- \u00e9s iparm\u0171v\u00e9szet, el\u0151ad\u00f3m\u0171v\u00e9szet hang-, film-, sz\u00ednh\u00e1ztechnika, k\u00f6zm\u0171vel\u0151d\u00e9s, pedag\u00f3gia \u00e1gazat - eset\u00e9ben nem szerveznek vizsg\u00e1t, a szakk\u00e9pes\u00edt\u00e9s megszerz\u00e9s\u00e9t igazol\u00f3 bizony\u00edtv\u00e1nyt a megel\u0151z\u0151 k\u00e9t tan\u00e9v szakmai t\u00e1rgyainak \u00e1tlageredm\u00e9nyeinek alapj\u00e1n \u00e1ll\u00edtj\u00e1k ki.\nA vizsg\u00e1k tov\u00e1bbi r\u00e9szletszab\u00e1lyait a JEF/36644/2020-ITM\u00a0egyedi miniszteri hat\u00e1rozat tartalmazza.\n\u00a0\n\n\nMTI 2020. \u00e1prilis 29.,\n\n"}]