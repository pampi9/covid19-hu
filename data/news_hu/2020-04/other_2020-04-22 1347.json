[{"date": "2020-04-22 13:47", "url": "https://koronavirus.gov.hu/cikkek/tovabbra-zajlik-az-idosotthonok-ellenorzese", "h1": "Tov\u00e1bbra is zajlik az id\u0151sotthonok ellen\u0151rz\u00e9se", "body": "\nTov\u00e1bbra is zajlik az id\u0151sotthonok ellen\u0151rz\u00e9se a koronav\u00edrussal \u00f6sszef\u00fcgg\u00e9sben; kiemelten vizsg\u00e1lj\u00e1k az eg\u00e9szs\u00e9g\u00fcgyi ell\u00e1t\u00e1st, a dolgoz\u00f3k felk\u00e9sz\u00fclts\u00e9g\u00e9t - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\u00a0\nM\u00fcller Cec\u00edlia hozz\u00e1tette: a honv\u00e9ds\u00e9g folytatja az id\u0151sotthonok fert\u0151tlen\u00edt\u00e9s\u00e9t is. A fert\u0151tlen\u00edt\u00e9st az int\u00e9zm\u00e9nyvezet\u0151kkel egyezetve v\u00e9gzik, \u00fcgyelve arra, hogy ne zavarj\u00e1k az otthonok m\u0171k\u00f6d\u00e9s\u00e9t.\nAz operat\u00edv t\u00f6rzs felaj\u00e1nl\u00e1s\u00e1nak k\u00f6sz\u00f6nhet\u0151en szerd\u00e1n \u00fajabb sz\u00e1ll\u00edtm\u00e1nyt, 1,3 milli\u00f3 maszkot \u00e9s 365 ezer keszty\u0171t kapnak a szoci\u00e1lis int\u00e9zm\u00e9nyek - k\u00f6z\u00f6lte.\nAz orsz\u00e1gos tisztif\u0151orvos kiemelte, hogy fert\u0151tlen\u00edtett\u00e9k a Pesti \u00fati id\u0151sotthont, ahol t\u00f6bb sz\u0171r\u00e9st is v\u00e9geztek. Az int\u00e9zm\u00e9nyb\u0151l 284 fert\u0151z\u00f6ttr\u0151l \u00e9s 28 elhunytr\u00f3l tudnak.\nAz eg\u00e9szs\u00e9g\u00fcgyi int\u00e9zm\u00e9nyek orsz\u00e1gszerte n\u00f6velik az \u00e1gykapacit\u00e1saikat a koronav\u00edrusos betegek fogad\u00e1s\u00e1ra, m\u00e1r felszabad\u00edtott\u00e1k a f\u00e9r\u0151helyek 50 sz\u00e1zal\u00e9k\u00e1t. T\u00e9nylegesen kev\u00e9s helyr\u0151l kellett beteget hazak\u00fcldeni, \u00e9s az elbocs\u00e1t\u00e1s alapj\u00e1t kiz\u00e1r\u00f3lag orvosszakmai d\u00f6nt\u00e9s k\u00e9pezhette. Senkit nem lehet elk\u00fcldeni, akit eg\u00e9szs\u00e9gk\u00e1rosod\u00e1s \u00e9rne emiatt - hangoztatta M\u00fcller Cec\u00edlia.\nAz orsz\u00e1gos adatokr\u00f3l sz\u00f3lva a szakember elmondta, a regisztr\u00e1lt fert\u0151z\u00f6ttek sz\u00e1ma 2168, az elhunytak\u00e9 az elm\u00falt 24 \u00f3r\u00e1ban 12-vel emelkedett, \u00f6sszesen 225. A betegs\u00e9gb\u0151l 295-en gy\u00f3gyultak meg. A laborat\u00f3riumok 52 702, a v\u00edrus \u00f6r\u00f6k\u00edt\u0151anyag\u00e1n alapul\u00f3 tesztet v\u00e9geztek el.\n\nM\u00fcller Cec\u00edlia a kr\u00f3nikus betegs\u00e9ggel k\u00fczd\u0151 \u00e9s ez\u00e9rt a koronav\u00edrus-j\u00e1rv\u00e1ny idej\u00e9n k\u00fcl\u00f6n\u00f6sen vesz\u00e9lyeztetett emberekt\u0151l azt k\u00e9rte, fokozottan figyeljenek az alapbetegs\u00e9geik \"karbantart\u00e1s\u00e1ra\", m\u00e9g fegyelmezettebben szedj\u00e9k gy\u00f3gyszereiket, tarts\u00e1k be t\u00e1pl\u00e1lkoz\u00e1si el\u0151\u00edr\u00e1saikat.\nA j\u00e1rv\u00e1ny idej\u00e9n az allergi\u00e1soknak is jobban oda kell figyelni\u00fck a betegs\u00e9g\u00fckre. Javasolta, hogy \u00e9jszaka szell\u0151ztessenek, az \u00e1ltal\u00e1nosn\u00e1l s\u0171r\u0171bben takar\u00edtsanak, amit lehet, nedvesen tiszt\u00edtsanak, naponta cser\u00e9lj\u00e9k a p\u00e1rnahuzatukat, \u00e9s naponta mossanak hajat.\nKit\u00e9rt arra is: fontos, hogy a foglalkoz\u00e1s-eg\u00e9szs\u00e9g\u00fcgyi orvosok ell\u00e1ss\u00e1k feladatukat, \u00e9s elv\u00e9gezz\u00e9k az el\u0151zetes szakmai alkalmass\u00e1gi vizsg\u00e1latokat, hogy a munk\u00e1ra alkalmas \u00e9s k\u00e9sz munkav\u00e1l\u00f3k el tudjanak kezdeni dolgozni. Kiz\u00e1r\u00f3lag az id\u0151szakos foglalkoz\u00e1s-eg\u00e9szs\u00e9g\u00fcgyi szakmai orvosi alkalmass\u00e1gi vizsg\u00e1latok ter\u00e9n van egyfajta halaszt\u00e1si lehet\u0151s\u00e9g - tette hozz\u00e1.\nK\u00e9rd\u00e9sre v\u00e1laszolva sz\u00f3lt arr\u00f3l, hogy a gy\u00fcm\u00f6lcs\u00f6k \u00e9s z\u00f6lds\u00e9gek fogyaszt\u00e1sa alapos mos\u00e1s ut\u00e1n nem j\u00e1r kock\u00e1zattal.\u00a0\nSzint\u00e9n k\u00e9rd\u00e9sre reag\u00e1lva elmondta, a n\u00e9pess\u00e9g \"\u00e1tfert\u0151z\u00f6tts\u00e9g\u00e9t\" jelenleg nem vizsg\u00e1lj\u00e1k. Az ellenanyag kimutat\u00e1s\u00e1n alapul\u00f3 vizsg\u00e1latot a j\u00e1rv\u00e1ny ut\u00e1n \u00e9rdemes majd, reprezentat\u00edv m\u00f3don elv\u00e9gezni.\nUgyancsak k\u00e9rd\u00e9sre v\u00e1laszolva k\u00f6z\u00f6lte: az id\u0151sotthonokban z\u00e1rlat van, de csomagot a szem\u00e9lyzeten kereszt\u00fcl, a megfelel\u0151 szab\u00e1lyok betart\u00e1s\u00e1val be lehet juttatni a gondozottaknak. J\u00f3 p\u00e9ldak\u00e9nt eml\u00edtette, hogy az egyik otthonban k\u00e9tnapos v\u00e1rakoz\u00e1si id\u0151 ut\u00e1n kapj\u00e1k meg az id\u0151sek a nekik k\u00fcld\u00f6tt csomagot.\nAzt is elmondta: Magyarorsz\u00e1gon m\u00e9g nem, de m\u00e1s orsz\u00e1gokban m\u00e1r volt p\u00e9lda arra, hogy valaki t\u00f6bbsz\u00f6r egym\u00e1s ut\u00e1n megfert\u0151z\u0151d\u00f6tt a v\u00edrussal. Ez az\u00e9rt fordulhat el\u0151, mert az emberek k\u00fcl\u00f6nb\u00f6z\u0151 immunv\u00e1laszt adnak a koronav\u00edrusra, \u00e9s akin\u00e9l nem alakul ki er\u0151s v\u00e9detts\u00e9g, az \u00fajra megfert\u0151z\u0151dhet - k\u00f6z\u00f6lte.\n\nForr\u00e1s: MTI\n\n"}]