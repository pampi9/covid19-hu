[{"date": "2020-04-23 13:07", "url": "https://koronavirus.gov.hu/cikkek/magyar-szerb-hataratkeloket-nyitottak-meg-az-ingazok-es-foldmuvesek-elott", "h1": "Magyar-szerb hat\u00e1r\u00e1tkel\u0151ket nyitottak meg az ing\u00e1z\u00f3k \u00e9s a f\u00f6ldm\u0171vesek el\u0151tt", "body": "\nMegnyitott\u00e1k a r\u00f6szkei, a tompai \u00e9s a hercegsz\u00e1nt\u00f3i hat\u00e1r\u00e1tkel\u0151t a magyar-szerb hat\u00e1r ment\u00e9n \u00e9l\u0151k el\u0151tt cs\u00fct\u00f6rt\u00f6k\u00f6n, ezzel is seg\u00edtve azt, hogy az ing\u00e1z\u00f3k ne szenvedjenek t\u00fal nagy gazdas\u00e1gi k\u00e1rokat az \u00faj t\u00edpus\u00fa koronav\u00edrus-j\u00e1rv\u00e1ny k\u00f6vetkezm\u00e9nyei miatt.\n\n\nSzijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Horgoson, a r\u00f6szkei hat\u00e1r\u00e1tkel\u0151 szerbiai oldal\u00e1n Ivica Dacic szerb k\u00fcl\u00fcgyminiszterrel k\u00f6z\u00f6sen tartott sajt\u00f3t\u00e1j\u00e9koztat\u00f3j\u00e1n bejelentette: a szerb \u00e9s a magyar \u00e1llampolg\u00e1rok \u00fajra haszn\u00e1lhatj\u00e1k a h\u00e1rom eml\u00edtett hat\u00e1r\u00e1tkel\u0151t munkav\u00e1llal\u00e1si \u00e9s mez\u0151gazdas\u00e1gi munk\u00e1latok elv\u00e9gz\u00e9se c\u00e9lj\u00e1b\u00f3l a hat\u00e1rs\u00e1v 50 kilom\u00e9teres k\u00f6rzet\u00e9ben. Ehhez igazol\u00e1sra lesz sz\u00fcks\u00e9g, hogy a hat\u00e1rs\u00e1v 50 kilom\u00e9teres k\u00f6rzet\u00e9ben laknak, valamint egy munk\u00e1ltat\u00f3i igazol\u00e1sra, hogy a munkahely a hat\u00e1r 50 kilom\u00e9teres k\u00f6rzet\u00e9ben van, illetve igazol\u00e1sra arr\u00f3l, hogy a megmunk\u00e1lni k\u00edv\u00e1nt f\u00f6ld 50 kilom\u00e9teres s\u00e1vban van.\nAz ing\u00e1z\u00f3k neh\u00e9zs\u00e9geire P\u00e1sztor Istv\u00e1n, a Vajdas\u00e1gi Magyar Sz\u00f6vets\u00e9g eln\u00f6ke, valamint a hat\u00e1r magyar oldal\u00e1n a helyi parlamenti k\u00e9pvisel\u0151k h\u00edvt\u00e1k fel a figyelmet - k\u00f6z\u00f6lte a t\u00e1rcavezet\u0151.\nSzijj\u00e1rt\u00f3 P\u00e9ter bejelentette, hogy emellett magyar nagyv\u00e1llalatok, a Mol \u00e9s az OTP fontos szerepet j\u00e1tszanak a magyar \u00e9s a szerb gazdas\u00e1g \u00fajraind\u00edt\u00e1s\u00e1ban.\nFolytat\u00f3dik az eddig is sikeres \u00e9s n\u00e9pszer\u0171 vajdas\u00e1gi gazdas\u00e1gfejleszt\u00e9si program, amelynek keret\u00e9ben eddig 86 milli\u00e1rd forintnyi beruh\u00e1z\u00e1s j\u00f6tt l\u00e9tre a Vajdas\u00e1gban magyar k\u00f6lts\u00e9gvet\u00e9si t\u00e1mogat\u00e1ssal.\nFolytat\u00f3dnak a kor\u00e1bban elkezdett k\u00f6z\u00f6s infrastruktur\u00e1lis beruh\u00e1z\u00e1sok, a Belgr\u00e1d-Budapest, valamint a Szeged-Szabadka-Baja vas\u00fatvonal fejleszt\u00e9se. \u00c9p\u00fcl az a g\u00e1zsz\u00e1ll\u00edt\u00e1si folyos\u00f3 is, amely T\u00f6r\u00f6korsz\u00e1gb\u00f3l Bulg\u00e1ri\u00e1n \u00e9s Szerbi\u00e1n kereszt\u00fcl tud majd g\u00e1zt sz\u00e1ll\u00edtani Magyarorsz\u00e1gra, a magyar szakasz 2021 okt\u00f3ber\u00e9re elk\u00e9sz\u00fcl.\nAnnak \u00e9rdek\u00e9ben, hogy a k\u00e9t orsz\u00e1g v\u00e1llalatai k\u00f6z\u00f6tti egy\u00fcttm\u0171k\u00f6d\u00e9s most se s\u00e9r\u00fclj\u00f6n, az Eximbankn\u00e1l 120 milli\u00f3 eur\u00f3s hitelkeretet nyitottak abb\u00f3l a c\u00e9lb\u00f3l, hogy magyar \u00e9s szerb v\u00e1llalatok szorosan egy\u00fctt tudjanak m\u0171k\u00f6dni.\nLesz\u00f6gezte: Magyarorsz\u00e1g abban \u00e9rdekelt, hogy a szerb v\u00e9dekez\u00e9s a v\u00edrus ellen sikeres legyen, \"hiszen mi nem lehet\u00fcnk sikeresek, ha a szomsz\u00e9daink sikertelenek\", ez\u00e9rt adott Budapest eg\u00e9szs\u00e9g\u00fcgyi v\u00e9d\u0151eszk\u00f6z\u00f6ket a szerb korm\u00e1nynak, a vajdas\u00e1gi magyaroknak, \u00e9s a boszniai szerbeknek is. \"Mi felel\u0151s szomsz\u00e9ds\u00e1gpolitik\u00e1t folytatunk, \u00e9s ennek az egyik legfontosabb pill\u00e9re a magyar-szerb k\u00e9toldal\u00fa egy\u00fcttm\u0171k\u00f6d\u00e9s\" - sz\u00f6gezte le.\nSzijj\u00e1rt\u00f3 P\u00e9ter kiemelte, hogy a neh\u00e9z helyzetek mutatj\u00e1k meg igaz\u00e1n, \"hogy a sorsunk mennyire \u00f6sszefon\u00f3dik\". R\u00e1mutatott, hogy Magyarorsz\u00e1g \u00e9s Szerbia rendk\u00edv\u00fcl szoros egym\u00e1sra utalts\u00e1gban \u00e9l K\u00f6z\u00e9p-Eur\u00f3p\u00e1ban, \u00e9s k\u00f6lcs\u00f6n\u00f6s \u00e9rdek az, hogy a szomsz\u00e9dok er\u0151sek \u00e9s eg\u00e9szs\u00e9gesek legyenek. \"Ez\u00e9rt elmondhatjuk, hogy min\u00e9l gyorsabban \u00e1ll talpra a szerb gazdas\u00e1g, ann\u00e1l nagyobb seg\u00edts\u00e9get jelent ez a magyar gazdas\u00e1g sz\u00e1m\u00e1ra, hiszen Szerbia a legfontosabb kereskedelmi partner\u00fcnk a nyugat-balk\u00e1ni t\u00e9rs\u00e9gben\" - magyar\u00e1zta a t\u00e1rcavezet\u0151. Hozz\u00e1tette: min\u00e9l jobban v\u00e9dekezik Szerbia az \u00faj t\u00edpus\u00fa koronav\u00edrussal szemben, ann\u00e1l eredm\u00e9nyesebb lesz Magyarorsz\u00e1g v\u00e9dekez\u00e9se is.\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva Szijj\u00e1rt\u00f3 P\u00e9ter elmondta, Magyarorsz\u00e1g biztos\u00edtotta a tranzitot az orsz\u00e1gon kereszt\u00fcl. A r\u00f6szkei hat\u00e1rt mindennap 14 \u00e9s 18 \u00f3ra k\u00f6z\u00f6tt haszn\u00e1lhatj\u00e1k azok a szerb \u00e1llampolg\u00e1rok, akik munkav\u00e1llal\u00e1si c\u00e9llal utaznak Nyugat-Eur\u00f3p\u00e1ba, Magyarorsz\u00e1gon viszont csak a kijel\u00f6lt aut\u00f3p\u00e1ly\u00e1kat \u00e9s benzinkutakat haszn\u00e1lhatj\u00e1k.\nA k\u00fclgazdas\u00e1gi \u00e9s k\u00fcl\u00fcgyminiszter a vajdas\u00e1gi \u00e9retts\u00e9giz\u0151kre vonatkoz\u00f3 k\u00e9rd\u00e9sre v\u00e1laszolva kiemelte, hogy semmi akad\u00e1lya nem lesz annak, hogy a vajdas\u00e1gi di\u00e1kok Magyarorsz\u00e1gon \u00e9retts\u00e9gizhessenek, erre az Emberi Er\u0151forr\u00e1sok Miniszt\u00e9riuma megteremti a lehet\u0151s\u00e9get, ahogy arra is, hogy az \u00e9retts\u00e9giz\u0151knek ne kelljen k\u00e9t h\u00e9tre karant\u00e9nba vonulniuk.\nIvica Dacic szerb k\u00fcl\u00fcgyminiszter kiemelte, hogy a k\u00e9t orsz\u00e1g kapcsolata ebben a neh\u00e9z id\u0151szakban is p\u00e9ldamutat\u00f3. Felh\u00edvta a figyelmet arra is, hogy hat\u00e1rok magyar javaslatra ny\u00edltak meg, Szerbia ugyanis m\u00e1rcius k\u00f6zep\u00e9n teljes m\u00e9rt\u00e9kben lez\u00e1rta a hat\u00e1rait a ki- \u00e9s bej\u00f6v\u0151 forgalom el\u0151tt.\nSzijj\u00e1rt\u00f3 P\u00e9ter v\u00e9g\u00fcl arra k\u00e9rte hivatali koll\u00e9g\u00e1j\u00e1t, hogy dolgozzanak a j\u00f6v\u0151ben azon, hogy ne csak a most megnyitott h\u00e1rom hat\u00e1r\u00e1tkel\u0151 tudjon m\u0171k\u00f6dni, hanem a t\u00f6bbi is.\n\u00a0\nForr\u00e1s: MTI\n\u00a0\n\n"}]