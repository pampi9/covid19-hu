[{"date": "2020-04-05 15:48", "url": "https://koronavirus.gov.hu/cikkek/tobb-mint-ketszeresere-nott-digitalis-osszefogasban-beerkezett-felajanlasok-szama", "h1": "T\u00f6bb mint k\u00e9tszeres\u00e9re n\u0151tt a Digit\u00e1lis \u00f6sszefog\u00e1sban be\u00e9rkezett felaj\u00e1nl\u00e1sok sz\u00e1ma", "body": "\nT\u00f6bb mint k\u00e9tszeres\u00e9re n\u0151tt a Digit\u00e1lis \u00f6sszefog\u00e1sban be\u00e9rkezett felaj\u00e1nl\u00e1sok sz\u00e1ma - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) vas\u00e1rnap az MTI-vel.\n\n\nK\u00f6zlem\u00e9ny\u00fck szerint a kezdem\u00e9nyez\u00e9s m\u00e1rcius 24-i bejelent\u00e9se \u00f3ta eltelt napokban az indul\u00f3 nyolcvan digit\u00e1lis felaj\u00e1nl\u00e1s mell\u00e9 tov\u00e1bbi kilencvenn\u00e9gy \u00e9rkezett. A digit\u00e1lis szektor \u00edgy mostan\u00e1ig \u00f6sszesen sz\u00e1zhetvenn\u00e9gy digit\u00e1lis megold\u00e1ssal, alkalmaz\u00e1ssal, szolg\u00e1ltat\u00e1ssal seg\u00edti a vesz\u00e9lyhelyzethez val\u00f3 alkalmazkod\u00e1st els\u0151sorban a tan\u00e1rok \u00e9s di\u00e1kok, az id\u0151sek \u00e9s a v\u00e1llalkoz\u00e1sok, munkav\u00e1llal\u00f3k sz\u00e1m\u00e1ra.\nEml\u00e9keztettek, Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter \u00e9s Solym\u00e1r K\u00e1roly Bal\u00e1zs digitaliz\u00e1ci\u00f3\u00e9rt felel\u0151s helyettes \u00e1llamtitk\u00e1r m\u00e1rcius 24-\u00e9n, online sajt\u00f3t\u00e1j\u00e9koztat\u00f3n jelentett\u00e9k be az akci\u00f3 elind\u00edt\u00e1s\u00e1t.\nA kezdem\u00e9nyez\u00e9s c\u00e9lja, hogy szektor szerepl\u0151i \u00e1ltal felaj\u00e1nlott digit\u00e1lis megold\u00e1sok, eszk\u00f6z\u00f6k, szolg\u00e1ltat\u00e1sok \u00e9s \u00f6nk\u00e9ntes seg\u00edts\u00e9gny\u00fajt\u00e1s minden \u00e9rintetthez eljusson a koronav\u00edrus-j\u00e1rv\u00e1ny okozta rendk\u00edv\u00fcli helyzetben.\nA felaj\u00e1nl\u00e1sokra l\u00e9trehozott honlapon mostan\u00e1ig t\u00f6bb mint 31 ezer megtekint\u00e9st regisztr\u00e1ltak. A be\u00e9rkezett sz\u00e1zhetvenn\u00e9gy felaj\u00e1nl\u00e1sb\u00f3l sz\u00e1ztizenh\u00e1rmat b\u00e1rki ig\u00e9nybe vehet, a marad\u00e9k hatvanegy felaj\u00e1nl\u00e1st pedig a c\u00e9gek egy-egy meghat\u00e1rozott c\u00e9lcsoportnak sz\u00e1ntak, \u00edgy ezeket c\u00e9lzottan osztj\u00e1k ki.\nAz ITM szerint a felaj\u00e1nl\u00e1sok sz\u00e9les k\u00f6rben hasznosulnak, a h\u00e1rom mobilszolg\u00e1ltat\u00f3 \u00e1ltal felaj\u00e1nlott plusz mobiladat csomagokat b\u00e1rki ig\u00e9nybe veheti. A Digit\u00e1lis \u00f6sszefog\u00e1s eredm\u00e9nyek\u00e9nt el\u00e9rhet\u0151v\u00e9 v\u00e1lt megold\u00e1sok k\u00f6zel n\u00e9gy\u00f6t\u00f6de az oktat\u00e1s r\u00e9sztvev\u0151inek megseg\u00edt\u00e9s\u00e9t c\u00e9lozza. A t\u00e1voktat\u00e1st t\u00e1mogat\u00f3 digit\u00e1lis alkalmaz\u00e1sok 1,6 milli\u00f3 di\u00e1knak \u00e9s 200 ezer tan\u00e1rnak, oktat\u00f3nak seg\u00edtenek a k\u00f6znevel\u00e9sben, a szakk\u00e9pz\u00e9sben \u00e9s a fels\u0151oktat\u00e1sban. P\u00e9ld\u00e1ul a Nemzeti M\u00e9dia- \u00e9s H\u00edrk\u00f6zl\u00e9si Hat\u00f3s\u00e1g M\u00e9diaszert\u00e1r z\u00e1rt Facebook csoportj\u00e1n kereszt\u00fcl ny\u00fajt szakmai t\u00e1mogat\u00e1st a t\u00e1voktat\u00e1ssal kapcsolatban seg\u00e9danyagokkal, tan\u00e1csokkal.\nKiemelt\u00e9k azt is, hogy a t\u00e1vmunk\u00e1ra felaj\u00e1nlott digit\u00e1lis megold\u00e1sok egymilli\u00f3 munkav\u00e1llal\u00f3 otthoni munk\u00e1j\u00e1t seg\u00edtik, sz\u00e1mos eszk\u00f6z, alkalmaz\u00e1s k\u00f6nny\u00edti meg a t\u00f6bb mint k\u00e9tmilli\u00f3 sz\u00e9pkor\u00fa \u00e9s csal\u00e1djaik sz\u00e1m\u00e1ra a kapcsolattart\u00e1st, a legink\u00e1bb vesz\u00e9lyeztetett koroszt\u00e1ly v\u00e9delm\u00e9t.\nAz akci\u00f3 a Digit\u00e1lis j\u00f3l\u00e9t program koordin\u00e1l\u00e1s\u00e1ban folytat\u00f3dik, tov\u00e1bbi inform\u00e1ci\u00f3k a felajanlas.digitalisjoletprogram.hu honlapon tal\u00e1lhat\u00f3ak - \u00e1ll az ITM k\u00f6zlem\u00e9ny\u00e9ben.\n\u00a0\nForr\u00e1s: MTI\n\n"}]