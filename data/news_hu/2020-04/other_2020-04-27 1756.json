[{"date": "2020-04-27 17:56", "url": "https://koronavirus.gov.hu/cikkek/harom-alhirgyartasi-ugy-nyomozasat-zarta-le-rendorseg-johet-vademeles", "h1": "H\u00e1rom \u00e1lh\u00edrgy\u00e1rt\u00e1si \u00fcgy nyomoz\u00e1s\u00e1t z\u00e1rta le a rend\u0151rs\u00e9g  - j\u00f6het a v\u00e1demel\u00e9s", "body": "\nA nyomoz\u00f3k h\u00e1rom elj\u00e1r\u00e1sban \u00f6sszesen n\u00e9gy gyan\u00fas\u00edtottal szemben javasolnak v\u00e1demel\u00e9st.\n\nA K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda (KR NNI) Kiberb\u0171n\u00f6z\u00e9s Elleni F\u0151oszt\u00e1lya t\u00f6bb nyomoz\u00e1st ind\u00edtott k\u00f6zvesz\u00e9llyel fenyeget\u00e9s b\u0171ntett elk\u00f6vet\u00e9s\u00e9nek gyan\u00faja miatt ismeretlen tettesek ellen. A nyomoz\u00e1sok olyan k\u00fcl\u00f6nb\u00f6z\u0151 internetes oldalakon megjelentetett cikkekre, illetve vide\u00f3felv\u00e9telre ir\u00e1nyultak, melyek a k\u00f6znyugalom megzavar\u00e1s\u00e1ra alkalmas m\u00f3don val\u00f3tlan t\u00e9ny\u00e1ll\u00edt\u00e1sokat tartalmaztak a koronav\u00edrus magyarorsz\u00e1gi megjelen\u00e9s\u00e9vel, hat\u00e1s\u00e1val kapcsolatosan.\nIlyenek voltak azok a cikkek is, amelyek azt a val\u00f3tlan h\u00edrt terjesztett\u00e9k, hogy Magyarorsz\u00e1gon m\u00e1r janu\u00e1rban t\u00f6bb magyar \u00e1llampolg\u00e1rs\u00e1g\u00fa ember fert\u0151z\u0151d\u00f6tt meg a k\u00ednai eredet\u0171 koronav\u00edrussal \u00e9s halt meg a fert\u0151z\u00e9s miatt, holott ekkor a j\u00e1rv\u00e1ny m\u00e9g nem jelent meg haz\u00e1nkban. Ezzel kapcsolatban a nyomoz\u00f3 hat\u00f3s\u00e1gnak siker\u00fclt felt\u00e1rni t\u00f6bb tucat \u201ekamuport\u00e1lt\u201d \u00e9s a hozz\u00e1juk kapcsol\u00f3d\u00f3 Facebook oldalakat \u00fczemeltet\u0151 h\u00e1l\u00f3zatot.\n\nA KR NNI nyomoz\u00f3i\u00a02020. febru\u00e1r 7-\u00e9n az \u00f6sszehangolt b\u0171n\u00fcgyi akci\u00f3t tartottak, amely sor\u00e1n informatikai eszk\u00f6z\u00f6ket foglaltak le \u00e9s gyan\u00fas\u00edtotti kihallgat\u00e1st folytattak.\nA KR NNI Kiberb\u0171n\u00f6z\u00e9s Elleni F\u0151oszt\u00e1lya monitoroz\u00f3 tev\u00e9kenys\u00e9ge sor\u00e1n \u00e9szlelte azt a 2020. febru\u00e1r 2-\u00e1n megjelent cikket is, amely szerint t\u00f6bb koronav\u00edrusos magyar beteget sz\u00e1ll\u00edtottak el a Liszt Ferenc Nemzetk\u00f6zi Rep\u00fcl\u0151t\u00e9rr\u0151l. Az elj\u00e1r\u00e1s sor\u00e1n a nyomoz\u00f3k beazonos\u00edtott\u00e1k az \u00e1lh\u00edr \u00edr\u00f3j\u00e1t, valamint t\u00e1rs\u00e1t, aki a cikkek k\u00f6z\u00f6ss\u00e9gi oldalon t\u00f6rt\u00e9n\u0151 h\u00edresztel\u00e9s\u00e9vel hozz\u00e1j\u00e1rult azok sz\u00e9les k\u00f6r\u0171 elterjed\u00e9s\u00e9hez. Ezzel az volt a c\u00e9ljuk, hogy a kattint\u00e1ssz\u00e1m ut\u00e1n min\u00e9l nagyobb hirdet\u00e9si bev\u00e9telre tegyenek szert.\nA rend\u0151r\u00f6k a f\u00e9rfiakra\u00a02020. m\u00e1rcius 11-\u00e9n \u00e9s 2020. \u00e1prilis 8-\u00e1n \u00f6sszehangolt akci\u00f3kban csaptak le, mindkett\u0151j\u00fcket gyan\u00fas\u00edtottk\u00e9nt hallgatt\u00e1k ki.\n\nEzekkel az elj\u00e1r\u00e1sokkal egy id\u0151ben rendeltek el nyomoz\u00e1st a 2020. m\u00e1rcius 10-\u00e9n a vil\u00e1gh\u00e1l\u00f3n k\u00f6zz\u00e9tett \u201eBudapest Karant\u00e9n alatt P\u00e9ntek 13. T\u00d3L\u201d c\u00edm\u0171 vide\u00f3val kapcsolatban. A vide\u00f3t megoszt\u00f3 vlogger Youtube csatorn\u00e1j\u00e1n kereszt\u00fcl terjesztette azt a val\u00f3tlan t\u00e9nyt, mely szerint Budapestet v\u00e1rhat\u00f3an karant\u00e9n al\u00e1 vonj\u00e1k a koronav\u00edrus-j\u00e1rv\u00e1ny miatt. Az \u00e1lh\u00edr a k\u00f6z\u00f6ss\u00e9gi m\u00e9dia fel\u00fcletein gyorsan elterjedt.\nA KR NNI munkat\u00e1rsai sikeresen beazonos\u00edtott\u00e1k a vide\u00f3bloggert, akinek lakc\u00edm\u00e9n\u00a02020. m\u00e1rcius 14-\u00e9n kutat\u00e1st tartottak. A f\u00e9rfit a nyomoz\u00f3k gyan\u00fas\u00edtottk\u00e9nt hallgatt\u00e1k ki, az elj\u00e1r\u00e1s sor\u00e1n siker\u00fclt a vide\u00f3t is kinyerni a sz\u00e1m\u00edt\u00f3g\u00e9p\u00e9r\u0151l.\nA h\u00e1rom \u00fcgyben a beismer\u0151 vallom\u00e1sok \u00e9s a nyomoz\u00e1sok sor\u00e1n beszerzett bizony\u00edt\u00e9kok alapj\u00e1n a rend\u0151r\u00f6k a nyomoz\u00e1sokat 2020. \u00e1prilis 27-\u00e9n befejezt\u00e9k, \u00e9s a keletkezett iratokat v\u00e1demel\u00e9si javaslattal k\u00fcldt\u00e9k meg az illet\u00e9kes \u00fcgy\u00e9szs\u00e9gek r\u00e9sz\u00e9re.\nA fenti nyomoz\u00e1sokkal \u00f6sszef\u00fcgg\u00e9sben a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda r\u00e1galmaz\u00e1s \u00e9s m\u00e1s b\u0171ncselekm\u00e9nyek gyan\u00faja miatt is folytat elj\u00e1r\u00e1sokat.\nForr\u00e1s:http://www.police.hu/hu/hirek-es-informaciok/legfrissebb-hireink/bunugyek/ez-nem-fake-news-harom-nyomozast-fejeztek-be-a#5\n\u00a0\n\n"}]