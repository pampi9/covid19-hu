[{"date": "2020-04-14 13:44", "url": "https://koronavirus.gov.hu/cikkek/tobb-mint-4600-rendori-intezkedes-volt-kijarasi-korlatozasok-megszegese-miatt-hetvegen", "h1": "T\u00f6bb mint 4600 rend\u0151ri int\u00e9zked\u00e9s volt a kij\u00e1r\u00e1si korl\u00e1toz\u00e1sok megszeg\u00e9se miatt a h\u00e9tv\u00e9g\u00e9n", "body": "\nT\u00f6bb mint 4600 rend\u0151ri int\u00e9zked\u00e9s t\u00f6rt\u00e9nt a kij\u00e1r\u00e1si korl\u00e1toz\u00e1sok megszeg\u00e9se miatt a h\u00fasv\u00e9ti h\u00e9tv\u00e9g\u00e9n - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a keddi online sajt\u00f3t\u00e1j\u00e9koztat\u00f3n.\n\n\nLakatos Tibor elmondta: a hossz\u00fa h\u00e9tv\u00e9g\u00e9n 4692 esetben int\u00e9zkedtek a rend\u0151r\u00f6k, \u00e9s tov\u00e1bbra is a figyelmeztet\u00e9sek voltak t\u00f6bbs\u00e9gben. A h\u00e9tv\u00e9g\u00e9re a polg\u00e1rmesterek k\u00fcl\u00f6n szab\u00e1lyokat \u00e1llap\u00edthattak meg a kij\u00e1r\u00e1si korl\u00e1toz\u00e1ssal kapcsolatban, ezek betart\u00e1s\u00e1t a rend\u0151rs\u00e9g, a polg\u00e1r\u0151rs\u00e9g, az \u00f6nkorm\u00e1nyzati rend\u00e9szeti szervek \u00e9s m\u00e1s, rend\u00e9szeti feladatot ell\u00e1t\u00f3 szervezetek ellen\u0151rizt\u00e9k - tette hozz\u00e1.\nEzeket a korl\u00e1toz\u00e1sokat az emberek t\u00f6bbs\u00e9ge nem szegte meg, n\u00e9h\u00e1ny helyen azonban semmibe vett\u00e9k \u0151ket - mondta -, p\u00e9ld\u00e1ul a Balaton d\u00e9li partj\u00e1n, ahol t\u00f6bb t\u00edz emberb\u0151l \u00e1ll\u00f3 csoportok alakultak ki, amelyek a figyelmeztet\u00e9sek ut\u00e1n egyik telep\u00fcl\u00e9sr\u0151l a m\u00e1sikra utaztak. A rend\u0151rs\u00e9g 69 embert jelentett fel emiatt Somogy megy\u00e9ben. Azt is tapasztalt\u00e1k, hogy nagyobb bev\u00e1s\u00e1rl\u00f3k\u00f6zpontok parkol\u00f3iban 5-10 tag\u00fa csoportokban besz\u00e9lgettek azok, akik 65 \u00e9vesn\u00e9l id\u0151sebb hozz\u00e1tartoz\u00f3jukat vitt\u00e9k el a 9 \u00e9s 12 \u00f3ra k\u00f6z\u00f6tti id\u0151s\u00e1vban bev\u00e1s\u00e1rolni.\nLakatos Tibor k\u00f6z\u00f6lte azt is, a kij\u00e1r\u00e1si korl\u00e1toz\u00e1sok bevezet\u00e9se \u00f3ta 10 061 figyelmeztet\u00e9st alkalmaztak a szab\u00e1lyszeg\u0151kkel szemben.\nArra a k\u00e9rd\u00e9sre, hogy Magyarorsz\u00e1gon fordult-e el\u0151, hogy - mint Sv\u00e9dorsz\u00e1gban - sz\u00e1nd\u00e9kosan lek\u00f6h\u00f6gt\u00e9k a rend\u0151r\u00f6ket, Lakatos Tibor azt felelte, ilyen nem t\u00f6rt\u00e9nt. Egy\u00e9bk\u00e9nt sem jellemz\u0151 ez a fajta agresszivit\u00e1s a rend\u0151r\u00f6kkel szemben - tette hozz\u00e1 -, a j\u00e1rv\u00e1ny alatt, n\u00e9h\u00e1ny esetet lesz\u00e1m\u00edtva, kifejezetten egy\u00fcttm\u0171k\u00f6d\u0151k az \u00e1llampolg\u00e1rok.\nAz ezredes a kir\u00edv\u00f3 szab\u00e1lyszeg\u00e9sek k\u00f6z\u00f6tt eml\u00edtette k\u00e9t budapesti, belv\u00e1rosi sz\u00f3rakoz\u00f3hely eset\u00e9t. Az egyikben rendezv\u00e9nyt tartottak, ott a rend\u0151r\u00f6k a vend\u00e9geket \u00e9s az \u00fczemeltet\u0151ket is feljelentett\u00e9k. A m\u00e1sik sz\u00f3rakoz\u00f3helyen az \u00fczlet el\u0151tt toj\u00e1st, sonk\u00e1t \u00e9s s\u00f6rt \u00e1rultak pult al\u00f3l; ott is int\u00e9zkedtek.\nLakatos Tibor k\u00f6z\u00f6lte: eddig 14 355 hat\u00f3s\u00e1gi h\u00e1zi karant\u00e9nt rendeltek el, 197 681 esetben ellen\u0151rizt\u00e9k ezeket, \u00e9s 993 esetben tapasztaltak szab\u00e1lytalans\u00e1got. Emiatt figyelmeztet\u00e9ssel \u00e9ltek, helysz\u00edni b\u00edrs\u00e1got szabtak ki vagy szab\u00e1lys\u00e9rt\u00e9si feljelent\u00e9st tettek. Az ezredes szerint egyre gyakrabban tal\u00e1lkoznak a hat\u00f3s\u00e1gi h\u00e1zi karant\u00e9n szab\u00e1lyainak megs\u00e9rt\u00e9s\u00e9vel, \u00edgy v\u00e1rhat\u00f3an szigor\u00edtaniuk kell \u00e9s a figyelmeztet\u00e9s helyett p\u00e9ld\u00e1ul helysz\u00edni b\u00edrs\u00e1got kell kiszabniuk a szab\u00e1lyokat t\u00f6bbsz\u00f6r megszeg\u0151kkel szemben.\nK\u00e9rd\u00e9sre v\u00e1laszolva elmondta: a h\u00fasv\u00e9ti h\u00e9tv\u00e9g\u00e9n nem jeleztek hi\u00e1nyos k\u00e9szleteket sem a k\u00f3rh\u00e1zak f\u0151igazgat\u00f3i, sem a k\u00f3rh\u00e1zparancsnokok. Hozz\u00e1tette: az orsz\u00e1gba \u00e9rkez\u0151 v\u00e9d\u0151eszk\u00f6z\u00f6ket els\u0151sorban az eg\u00e9szs\u00e9g\u00fcgyi ell\u00e1t\u00f3rendszerben osztj\u00e1k sz\u00e9t, a h\u00e1ziorvosi, a s\u00fcrg\u0151ss\u00e9gi fogorvosi rendel\u0151kben, valamint a rendv\u00e9delmi dolgoz\u00f3k \u00e9s az egy\u00e9b, v\u00e9dekez\u00e9sbe bevontak kapnak bel\u0151le.\nAzzal kapcsolatban, hogy t\u00f6bb eur\u00f3pai \u00e1llamban felmer\u00fclt a korl\u00e1toz\u00e1sok enyh\u00edt\u00e9se, Lakatos Tibor jelezte: neh\u00e9z \u00f6sszehasonl\u00edtani a j\u00e1rv\u00e1ny k\u00fcl\u00f6nb\u00f6z\u0151 st\u00e1dium\u00e1ban l\u00e9v\u0151 orsz\u00e1gokat. Ez\u00e9rt sz\u00fcletett az a d\u00f6nt\u00e9s, hogy az operat\u00edv t\u00f6rzs jelent\u00e9se alapj\u00e1n a korm\u00e1ny hetente \u00e9rt\u00e9lkeli a korl\u00e1toz\u00f3 int\u00e9zked\u00e9sek hat\u00e1sait, \u00e9s sz\u00fcks\u00e9g eset\u00e9n d\u00f6nt szigor\u00edt\u00e1sokr\u00f3l vagy enyh\u00edt\u00e9sekr\u0151l - tette hozz\u00e1.\n\nForr\u00e1s: MTI\n\u00a0\n\n"}]