[{"date": "2020-04-22 11:57", "url": "https://koronavirus.gov.hu/cikkek/engedellyel-rendelkezo-ellenszerum-eloallitasahoz-keresnek-gyogyult-donorokat", "h1": "Enged\u00e9llyel rendelkez\u0151 ellensz\u00e9rum el\u0151\u00e1ll\u00edt\u00e1s\u00e1hoz keresnek gy\u00f3gyult donorokat", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) a koronav\u00edrusos betegek t\u00fcneteit enyh\u00edt\u0151 k\u00eds\u00e9rleti v\u00e9rplazmater\u00e1pia kidolgoz\u00e1s\u00e1t \u00e9s alkalmaz\u00e1s\u00e1t t\u00e1mogatja. A projekten dolgoz\u00f3 v\u00e1llalati-egyetemi kutat\u00f3csoport ak\u00e1r m\u00e1r a h\u00e9ten elkezdheti beadni a sz\u00e9rumot. A min\u00e9l hat\u00e9konyabb kezel\u00e9s \u00e9rdek\u00e9ben a v\u00edrusfert\u0151z\u00e9sen m\u00e1r \u00e1tesett, a v\u00e9detts\u00e9g\u00fcket megosztani hajland\u00f3 \u00fajabb v\u00e9rplazmadonorokat keresnek.\n\n\nA j\u00e1rv\u00e1ny orvosi vizsg\u00e1latai \u00e9s tudom\u00e1nyos kutat\u00e1sai alapj\u00e1n kimutathat\u00f3, hogy a s\u00falyos betegek v\u00e9r\u00e9ben kialakul\u00f3 t\u00falzott immunreakci\u00f3, az \u00fan. \u201ecitokin-vihar\u201d eg\u00e9szs\u00e9ges sz\u00e9rum hozz\u00e1ad\u00e1s\u00e1val g\u00e1tolhat\u00f3. Ha a sz\u00e9rumot a fert\u0151z\u00e9sb\u0151l kigy\u00f3gyult ember adom\u00e1nyozza, a v\u00e9r magas ellenanyag szintje miatt a kezel\u00e9s m\u00e9g hat\u00e1sosabb lehet.\nAz ITM \u00e1ltal t\u00e1mogatott projektet Dr. Lacza Zsombor, a Testnevel\u00e9si Egyetem tudom\u00e1nyos rektorhelyettese, az OrthoSera \u00fcgyvezet\u0151je vezeti. A nemzetk\u00f6zi szinten is akt\u00edv magyar tulajdon\u00fa c\u00e9g innovat\u00edv v\u00e9rsz\u00e9rum ter\u00e1pi\u00e1kat fejleszt, hagyom\u00e1nyos c\u00e9lter\u00fclete az \u00edz\u00fcleti regener\u00e1ci\u00f3 \u00e9s a csontp\u00f3tl\u00e1s. A t\u00e1rca t\u00e1mogat\u00e1sa tette lehet\u0151v\u00e9 a v\u00e1llalkoz\u00e1s sz\u00e1m\u00e1ra, hogy kutat\u00e1si \u00e9s gy\u00e1rt\u00e1si kapacit\u00e1sait teljes eg\u00e9sz\u00e9ben a v\u00edrusellenes sz\u00e9rumter\u00e1pia l\u00e9trehoz\u00e1s\u00e1ban hasznos\u00edtsa. A kutat\u00f3csoport a Semmelweis Egyetemmel \u00e9s a P\u00e9csi Tudom\u00e1nyegyetem virol\u00f3giai k\u00f6zpontj\u00e1val egy\u00fctt fejlesztette ki a m\u00e1r enged\u00e9llyel is rendelkez\u0151 sz\u00e9rumot, amelynek bead\u00e1sa a h\u00e9ten megkezd\u0151dhet.\nA program teljes megval\u00f3s\u00edt\u00e1s\u00e1hoz t\u00f6bb szerepl\u0151 szoros egy\u00fcttm\u0171k\u00f6d\u00e9se sz\u00fcks\u00e9ges: a gy\u00f3gyultak \u00f6nk\u00e9ntes plazma-don\u00e1ci\u00f3j\u00e1t\u00f3l kezdve eg\u00e9szen a kutat\u00e1si eredm\u00e9nyeket \u00e9rt\u00e9kel\u0151 statisztikusokig. A kutat\u00f3k f\u0151 partnere az ellensz\u00e9rum el\u0151\u00e1ll\u00edt\u00e1s\u00e1ban a KEDPLAZMA Kft. \u00e9s az Orsz\u00e1gos V\u00e9rell\u00e1t\u00f3 Szolg\u00e1lat, a betegek kezel\u00e9se pedig a Semmelweis Egyetem seg\u00edts\u00e9g\u00e9vel val\u00f3sulhat meg.\n\nA sz\u00e9rumter\u00e1pia legfontosabb eleme, hogy min\u00e9l t\u00f6bb olyan embert tal\u00e1ljon a kutat\u00f3csoport, akik m\u00e1r \u00e1testek a v\u00edrusfert\u0151z\u00e9sen, \u00e9s hivatalosan is gy\u00f3gyultnak tekinthet\u0151ek, \u00edgy v\u00e9dettek a m\u00e1sokra vesz\u00e9lyes koronav\u00edrus ellen. A projekt az eddigi 40 jelentkez\u0151 mell\u00e9 ez\u00e9rt \u00fajabb gy\u00f3gyultakat is keres, akik sz\u00edvesen megosztj\u00e1k v\u00e9detts\u00e9g\u00fcket a legyeng\u00fclt \u00e1llapotban l\u00e9v\u0151 s\u00falyos betegekkel.\nA v\u00e9rplazmav\u00e9tel j\u00f3val kisebb megterhel\u00e9st jelenet, mint egy v\u00e9rad\u00e1s. Az orvosi csapat szakemberei az erre \u00f6nk\u00e9nt v\u00e1llalkoz\u00f3kat az Operat\u00edv T\u00f6rzs seg\u00edts\u00e9g\u00e9vel a v\u00e9rplazmaad\u00e1s helysz\u00edn\u00e9re sz\u00e1ll\u00edtj\u00e1k. A gy\u00f3gyult koronav\u00edrus-fert\u0151z\u00f6ttek jelentkez\u00e9s\u00e9t az\u00a0info@orthosera.com e-mail c\u00edmen vagy a 06-70-363-87-68-as telefonsz\u00e1mon v\u00e1rja a kutat\u00f3csoport.\nForr\u00e1s: ITM Kommunik\u00e1ci\u00f3\n\n"}]