[{"date": "2020-04-30 10:36", "url": "https://koronavirus.gov.hu/cikkek/gyorsabban-kaphatjak-vissza-az-afat-kkv-k", "h1": "Gyorsabban kaphatj\u00e1k vissza az \u00e1f\u00e1t a kkv-k", "body": "\nA munkav\u00e1llal\u00f3k jelent\u0151s \u00e1tcsoportos\u00edt\u00e1s\u00e1val teljes\u00edti a Nemzeti Ad\u00f3- \u00e9s V\u00e1mhivatal (NAV) a gazdas\u00e1gv\u00e9delmi akci\u00f3terv szerinti r\u00f6videbb \u00e1fakiutal\u00e1si hat\u00e1rid\u0151ket a kis- \u00e9s k\u00f6z\u00e9pv\u00e1llalkoz\u00e1soknak (kkv) - \u00edrta a Nemzeti Ad\u00f3- \u00e9s V\u00e1mhivatal (NAV) cs\u00fct\u00f6rt\u00f6ki k\u00f6zlem\u00e9ny\u00e9ben.\n\n\nMegjegyezt\u00e9k, hogy az ellen\u0151rz\u00e9st \u00e9s kock\u00e1zatelemz\u00e9st v\u00e9gz\u0151k \u00e1tcsoportos\u00edt\u00e1s\u00e1val azt is biztos\u00edtj\u00e1k, hogy csak a val\u00f3s, jogszer\u0171en ig\u00e9nyelt \u00f6sszegek ker\u00fcljenek vissza a v\u00e1llalkoz\u00e1sokhoz 30, illetve 20 nap alatt; a vissza\u00e9l\u00e9sszer\u0171, k\u00f6lts\u00e9gvet\u00e9snek k\u00e1rt okoz\u00f3 ad\u00f3z\u00f3kat pedig kisz\u0171rj\u00e9k a tisztess\u00e9ges ig\u00e9nyl\u0151k k\u00f6z\u00fcl.\nA P\u00e9nz\u00fcgyminiszt\u00e9rium k\u00e9r\u00e9se alapj\u00e1n a NAV azzal pr\u00f3b\u00e1l seg\u00edteni a jelenleg is m\u0171k\u00f6d\u0151 kis- \u00e9s k\u00f6z\u00e9pv\u00e1llalkoz\u00e1soknak, hogy a visszaig\u00e9nyelt \u00e1f\u00e1t r\u00f6videbb id\u0151 alatt utalja ki. A NAV gyorsas\u00e1ga a jogalkot\u00f3 sz\u00e1nd\u00e9ka szerint t\u00e1mogatja a v\u00e1llalkoz\u00e1sok likvidit\u00e1s\u00e1t - hangs\u00falyozt\u00e1k.\nAz \u00e9rintett kkv-k az eddigi 75 nap helyett m\u00e1r 30 nap alatt megkaphatj\u00e1k a visszaig\u00e9nyelt p\u00e9nzt. Az ad\u00f3z\u00e1si el\u0151\u00e9let\u00fck alapj\u00e1n megb\u00edzhat\u00f3nak min\u0151s\u00edtett kis- \u00e9s k\u00f6z\u00e9pv\u00e1llalkoz\u00e1sok pedig m\u00e9g kor\u00e1bban juthatnak az \u00f6sszeghez, 30 napr\u00f3l 20 napra is r\u00f6vid\u00fclhet a kiutal\u00e1s ideje. Akik a vesz\u00e9lyhelyzet el\u0151tt - a tisztess\u00e9ges ad\u00f3fizet\u0151k, \u00e9s a k\u00f6lts\u00e9gvet\u00e9s k\u00e1r\u00e1ra - megs\u00e9rtett\u00e9k az ad\u00f3szab\u00e1lyokat, azaz kock\u00e1zatos ad\u00f3z\u00f3knak sz\u00e1m\u00edtanak, tov\u00e1bbra is csak 75 napon bel\u00fcl kaphatj\u00e1k vissza az \u00e1f\u00e1t - figyelmeztetett a NAV.\nA jogosulatlan visszaig\u00e9nyl\u00e9sek kisz\u0171r\u00e9s\u00e9t \u00e9s a folyamat gyors\u00edt\u00e1s\u00e1t a NAV megdupl\u00e1zott ellen\u0151rz\u00e9si \u00e9s kock\u00e1zatelemz\u00e9si er\u0151forr\u00e1sokkal seg\u00edti, m\u00e9g differenci\u00e1ltabb, t\u00f6bb kock\u00e1zati param\u00e9tert mag\u00e1ba foglal\u00f3, sz\u00e9les k\u00f6r\u0171 kock\u00e1zatelemz\u00e9st v\u00e9gez a visszaig\u00e9nyl\u0151 ad\u00f3z\u00f3kn\u00e1l. Ehhez felhaszn\u00e1lja az online adatszolg\u00e1ltat\u00e1sokat, amelyek a legfrissebb inform\u00e1ci\u00f3kkal szolg\u00e1lnak a gazdas\u00e1gi esem\u00e9nyekr\u0151l. Az online sz\u00e1mla rendszerb\u0151l \u00e9s az ek\u00e1er adatokb\u00f3l nemcsak az ad\u00f3z\u00f3k \u00e9rt\u00e9kes\u00edt\u00e9sei, hanem beszerz\u00e9seik, partnerkapcsolataik is nyomon k\u00f6vethet\u0151k, \u00e9s ugyancsak seg\u00edtik a kock\u00e1zatelemz\u00e9st a nemzetk\u00f6zi inform\u00e1ci\u00f3cser\u00e9ben \u00e9rkez\u0151 adatok - hangs\u00falyozt\u00e1k.\nA j\u00e1rv\u00e1nyhelyzet miatt az ellen\u0151rz\u00e9seket a NAV els\u0151sorban elektronikusan v\u00e9gzi. Ez mind az ad\u00f3z\u00f3k, mind a hivatal munkat\u00e1rsai sz\u00e1m\u00e1ra biztons\u00e1gos \u00fcgyint\u00e9z\u00e9st tesz lehet\u0151v\u00e9. Az \u00fcgyfelek is elektronikusan (ELLUGY nyomtatv\u00e1nyon) adj\u00e1k \u00e1t bizonylataikat ellen\u0151rz\u00e9sre, csak\u00fagy, mint ahogy a NAV k\u00fcldi az ellen\u0151rz\u00e9st lez\u00e1r\u00f3 jegyz\u0151k\u00f6nyvet. A j\u00e1rv\u00e1nyhelyzet el\u0151tt a NAV 2020 els\u0151 negyed\u00e9v\u00e9ben csaknem 10 ezer alkalommal v\u00e9gzett elektronikus m\u00f3don ellen\u0151rz\u00e9st - \u00e1ll a k\u00f6zlem\u00e9nyben.\n\u00a0\nForr\u00e1s: MTI\n\u00a0\n\n"}]