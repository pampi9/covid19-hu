[{"date": "2020-04-21 14:19", "url": "https://koronavirus.gov.hu/cikkek/biztositott-az-orszag-elelmiszer-ellatasa", "h1": "Biztos\u00edtott az orsz\u00e1g \u00e9lelmiszer-ell\u00e1t\u00e1sa", "body": "\nBiztos\u00edtott az orsz\u00e1g \u00e9lelmiszer-ell\u00e1t\u00e1sa, az Agr\u00e1rminiszt\u00e9rium folyamatos kapcsolatban van az \u00e9lelmiszerell\u00e1t\u00f3-l\u00e1nc szerepl\u0151ivel - mondta Zsig\u00f3 R\u00f3bert, az Agr\u00e1rminiszt\u00e9rium (AM) \u00e9lelmiszerl\u00e1nc-fel\u00fcgyelet\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nZsig\u00f3 R\u00f3bert hangs\u00falyozta: Magyarorsz\u00e1g \u00e9lelmiszerbiztons\u00e1gi rendszere az egyik legjobb \u00e9s legstabilabb Eur\u00f3p\u00e1ban.\nAz elm\u00falt id\u0151szak int\u00e9zked\u00e9seit \u00f6sszefoglalva elmondta: a koronav\u00edrus-j\u00e1rv\u00e1ny kezdet\u00e9n a Nemzeti \u00c9lelmiszerl\u00e1nc-biztons\u00e1gi Hivatal (N\u00e9bih) honlapj\u00e1n l\u00e9trehozt\u00e1k a koronav\u00edrus aloldalt, ahol sz\u00e1mos t\u00e1j\u00e9koztat\u00f3 anyag, hat\u00f3s\u00e1gi \u00fatmutat\u00f3 tal\u00e1lhat\u00f3. A N\u00e9bih \"t\u00e1mogat\u00f3 szeml\u00e9kkel seg\u00edti a v\u00e1llalkoz\u00e1sokat\", ellen\u0151reik \"alapvet\u0151en nem b\u00fcntetnek, hanem tan\u00e1csokat adnak\" - mondta.\nIsmertette: h\u00fasv\u00e9t el\u0151tt egyszerre 64 v\u00e9letlenszer\u0171en kiv\u00e1lasztott \u00fczletben j\u00e1rtak ellen\u0151r\u00f6k, vagyis valamennyi Magyarorsz\u00e1gon m\u0171k\u00f6d\u0151 \u00e9lelmiszer\u00e1ruh\u00e1z-l\u00e1ncot ellen\u0151rizt\u00e9k. A szeml\u00e9ken alapvet\u0151en h\u00e1rom ter\u00fcletre f\u00f3kusz\u00e1ltak: a szem\u00e9lyi higi\u00e9nia szigor\u00fa betart\u00e1s\u00e1ra, a csomagolatlan, fogyaszt\u00e1sra k\u00e9sz \u00e1ruk v\u00e9delm\u00e9re, valamint a berendez\u00e9sek tiszt\u00e1n tart\u00e1s\u00e1ra \u00e9s fert\u0151tlen\u00edt\u00e9s\u00e9re.\nAz \"\u00e1ruh\u00e1zl\u00e1ncok j\u00f3l vizsg\u00e1ztak, nemcsak elegend\u0151 \u00e9lelmiszer \u00e1ll rendelkez\u00e9sre, de azok beszerz\u00e9se sor\u00e1n is biztons\u00e1gban tudhatjuk magunkat\" - fogalmazott az \u00e1llamtitk\u00e1r, hozz\u00e1t\u00e9ve, hogy az ellen\u0151rz\u00e9s adatai megtal\u00e1lhat\u00f3k a N\u00e9bih honlapj\u00e1n.\nElmondta: a vizsg\u00e1lat szerint a bev\u00e1s\u00e1rl\u00f3kocsikat, -kosarakat szinte minden \u00e1ruh\u00e1zl\u00e1ncn\u00e1l napi rendszeress\u00e9ggel moss\u00e1k, ezek foganty\u00fait pedig \u00e1ltal\u00e1ban m\u0171szakonk\u00e9nt vagy ann\u00e1l is gyakrabban fert\u0151tlen\u00edtik.\nAz \u00fczletek 73 sz\u00e1zal\u00e9ka nem gondoskodott a bej\u00e1ratn\u00e1l k\u00e9szfert\u0151tlen\u00edt\u0151r\u0151l vagy keszty\u0171r\u0151l, de az \u00fczletek v\u00e1s\u00e1rl\u00f3ter\u00e9ben mindenhol rendelkez\u00e9sre \u00e1lltak a \"higi\u00e9nikus v\u00e1s\u00e1rl\u00e1shoz sz\u00fcks\u00e9ges egyszer vagy t\u00f6bbsz\u00f6r haszn\u00e1latos eszk\u00f6z\u00f6k\".\nA boltok k\u00e9tharmad\u00e1ban naponta t\u00f6bbsz\u00f6r fert\u0151tlen\u00edtik a h\u0171t\u0151k, t\u00e1rol\u00f3k foganty\u00fait, az \u00e1ruszalagokat \u00e9s a bankk\u00e1rtya-termin\u00e1lokat.\nZsig\u00f3 R\u00f3bert arr\u00f3l is t\u00e1j\u00e9koztatott, hogy a k\u00f6z\u00e9tkeztet\u00e9sben is ellen\u0151riztek, az elm\u00falt id\u0151szakban 230 helyen j\u00e1rtak a N\u00e9bih ellen\u0151rei. A probl\u00e9m\u00e1k k\u00f6z\u00f6tt eml\u00edtette, hogy a dolgoz\u00f3k nem mindig ford\u00edtottak kell\u0151 figyelmet a szem\u00e9lyi higi\u00e9ni\u00e1ra \u00e9s az egy\u00e9ni \u00e9telhord\u00f3k tisztas\u00e1g\u00e1ra. Ugyanakkor szinte mindenhol alaposan h\u0151kezelt, \u00edgy biztons\u00e1gos \u00e9lelmiszereket tartanak az \u00e9tlapon.\nSz\u00f3t arr\u00f3l is: megteremtett\u00e9k annak lehet\u0151s\u00e9g\u00e9t, hogy a szeszf\u0151zd\u00e9k \u00e9s a szeszesital-gy\u00e1rt\u00f3 \u00fczemek \u00e1t\u00e1llhassanak fert\u0151tlen\u00edt\u0151szer-gy\u00e1rt\u00e1sra. Az \u00e9rdekl\u0151d\u0151 v\u00e1llalkoz\u00e1sok a N\u00e9bihn\u00e9l jelentkezhetnek.\nZsig\u00f3 R\u00f3bert k\u00f6z\u00f6lte: a N\u00e9bih oldal\u00e1n a v\u00e1s\u00e1rl\u00f3k is sz\u00e1mos t\u00e1j\u00e9koztat\u00f3t tal\u00e1lhatnak, a napokban k\u00e9sz\u00fclt el a leg\u00fajabb, let\u00f6lthet\u0151 t\u00e1j\u00e9koztat\u00f3 a v\u00e1s\u00e1rl\u00e1si \u00e9s konyhai higi\u00e9ni\u00e1r\u00f3l.\nAz \u00e1llamtitk\u00e1r megeml\u00edtette tov\u00e1bb\u00e1, hogy a N\u00e9bih honlapj\u00e1n l\u00e9trehoztak egy termel\u0151keres\u0151 fel\u00fcletet, ahol a helyi termel\u0151k regisztr\u00e1lhatnak, \u00e9s \u00edgy k\u00f6nnyen megtal\u00e1lhatj\u00e1k \u0151ket potenci\u00e1lis v\u00e1s\u00e1rl\u00f3ik.\nForr\u00e1s: MTI\n\n"}]