[{"date": "2020-04-22 10:38", "url": "https://koronavirus.gov.hu/cikkek/specialis-eljarassal-segiti-nav-vedekezest", "h1": "Speci\u00e1lis elj\u00e1r\u00e1ssal seg\u00edti a NAV a v\u00e9dekez\u00e9st", "body": "\nA v\u00e9dekez\u00e9shez haszn\u00e1lhat\u00f3 term\u00e9kek v\u00e1mkezel\u00e9se sor\u00e1n speci\u00e1lis, gyorsan elv\u00e9gezhet\u0151 elj\u00e1r\u00e1st dolgozott ki a NAV az\u00e9rt, hogy a felszerel\u00e9sek \u00e9s eszk\u00f6z\u00f6k mihamarabb a v\u00e9dekez\u00e9s frontvonal\u00e1ba, a k\u00f3rh\u00e1zakhoz, eg\u00e9szs\u00e9g\u00fcgyi int\u00e9zm\u00e9nyekhez ker\u00fclhessenek - k\u00f6z\u00f6lte az ad\u00f3hat\u00f3s\u00e1g szerd\u00e1n az MTI-vel.\n\n\nA k\u00f6zlem\u00e9nyben ismertetik: a term\u00e9kek jelent\u0151s h\u00e1nyada a Liszt Ferenc Nemzetk\u00f6zi Rep\u00fcl\u0151t\u00e9r l\u00e9gi forgalm\u00e1ban \u00e9rkezik Magyarorsz\u00e1gra. A NAV Rep\u00fcl\u0151t\u00e9ri Igazgat\u00f3s\u00e1ga elv\u00e9gzi a t\u00f6bbs\u00e9g\u00e9ben v\u00e1mmentes elj\u00e1r\u00e1sokat, majd a v\u00e1mkezelt sz\u00e1ll\u00edtm\u00e1nyok a Budapesti Intermod\u00e1lis Logisztikai K\u00f6zpont rakt\u00e1r\u00e9p\u00fcletbe ker\u00fclnek. Tov\u00e1bb sz\u00e1ll\u00edt\u00e1sukr\u00f3l az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont szakemberei d\u00f6ntenek.\nA NAV a piacfel\u00fcgyeleti hat\u00f3s\u00e1gok seg\u00edts\u00e9g\u00e9vel gondoskodik arr\u00f3l, hogy eg\u00e9szs\u00e9gre vesz\u00e9lyes term\u00e9kek \u00e9s eszk\u00f6z\u00f6k v\u00e9letlen\u00fcl se ker\u00fclhessenek az eg\u00e9szs\u00e9g\u00fcgyi ell\u00e1t\u00f3 rendszerbe. Az eddig \u00e9rkezett term\u00e9kek k\u00f6z\u00f6tt nem volt a szabv\u00e1nyt\u00f3l elt\u00e9r\u0151 vagy sil\u00e1ny min\u0151s\u00e9g\u0171 eszk\u00f6z, a piacfel\u00fcgyeleti hat\u00f3s\u00e1gok min\u0151s\u00edt\u00e9se szerint a term\u00e9kek minden esetben megfeleltek a jogszab\u00e1lyoknak. Valamennyi, speci\u00e1lisan r\u00f6vid id\u0151 alatt v\u00e1mkezelt sz\u00e1ll\u00edtm\u00e1ny az \u00e1llami koordin\u00e1ci\u00f3nak megfelel\u0151en elhagyhatta a k\u00f6zponti eloszt\u00f3rakt\u00e1rt.\nForr\u00e1s: MTI \n\n"}]