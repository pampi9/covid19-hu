[{"date": "2020-04-24 16:32", "url": "https://koronavirus.gov.hu/cikkek/maruzsa-szigoru-biztonsagi-intezkedesekkel-elkezdodhetnek-majus-4-en-az-erettsegik", "h1": "Maruzsa: szigor\u00fa biztons\u00e1gi int\u00e9zked\u00e9sekkel elkezd\u0151dhetnek m\u00e1jus 4-\u00e9n az \u00e9retts\u00e9gik", "body": "\nA j\u00e1rv\u00e1ny\u00fcgyi szakemberek is egyet\u00e9rtenek abban, hogy szigor\u00fa biztons\u00e1gi int\u00e9zked\u00e9sekkel elkezd\u0151dhetnek az \u00e9retts\u00e9gi vizsg\u00e1k m\u00e1jus negyedik\u00e9n - k\u00f6z\u00f6lte Maruzsa Zolt\u00e1n k\u00f6znevel\u00e9si \u00e1llamtitk\u00e1ra a korm\u00e1ny Facebook-oldal\u00e1n p\u00e9nteken k\u00f6zz\u00e9tett vide\u00f3ban.\n\nFelid\u00e9zte: az oktat\u00e1si akci\u00f3csoport \u00e1prilis 9-\u00e9n tette meg javaslat\u00e1t az \u00e9retts\u00e9gi lebonyol\u00edt\u00e1s\u00e1nak m\u00f3dj\u00e1ra, amit a korm\u00e1ny \u00e1prilis 15-\u00e9n fogadott el. A d\u00f6nt\u00e9s \u00e9rtelm\u00e9ben az id\u00e9n \u00edr\u00e1sbeli \u00e9retts\u00e9gi vizsg\u00e1kat tartanak. C\u00e9l, a szem\u00e9lyes kontaktusok sz\u00e1m\u00e1nak a minimaliz\u00e1l\u00e1s\u00e1val \u00e9s a megfelel\u0151 v\u00e9d\u0151eszk\u00f6z\u00f6k biztos\u00edt\u00e1s\u00e1val az \u00e9retts\u00e9gi biztons\u00e1gos lebonyol\u00edt\u00e1sa - eml\u00e9keztetett a k\u00f6znevel\u00e9si \u00e1llamtitk\u00e1r.\nMaruzsa Zolt\u00e1n kiemelte: a korm\u00e1ny m\u00e1jus 4. \u00e9s 21. k\u00f6z\u00f6tt jel\u00f6lte ki az \u00edr\u00e1sbeli \u00e9retts\u00e9gi vizsg\u00e1k id\u0151pontj\u00e1t, de nyilv\u00e1nval\u00f3v\u00e1 tette, hogy ez a j\u00e1rv\u00e1nyhelyzet alakul\u00e1s\u00e1nak f\u00fcggv\u00e9ny\u00e9ben v\u00e1ltozhat. A vizsg\u00e1kat tervezhet\u0151 m\u00f3don, a v\u00e9dekez\u00e9sre alkalmas id\u0151pontban kell megszervezni, az id\u0151pont meghat\u00e1roz\u00e1sa nem politikai k\u00e9rd\u00e9s - r\u00f6gz\u00edtette.\n\nHozz\u00e1f\u0171zte: azt a feladatot kapta, hogy ezzel \u00f6sszef\u00fcgg\u00e9sben folytassa le a sz\u00fcks\u00e9ges egyeztet\u00e9seket.\nA k\u00f6znevel\u00e9si \u00e1llamtitk\u00e1r elmondta, hogy ezek megt\u00f6rt\u00e9ntek, kik\u00e9rte t\u00f6bbi k\u00f6z\u00f6tt a Nemzeti Pedag\u00f3gus Kar, a Pedag\u00f3gusok Szakszervezete, az Oktat\u00e1si Hivatal, a Klebelsberg K\u00f6zpont \u00e9s az orsz\u00e1gos tisztif\u0151orvos v\u00e9lem\u00e9ny\u00e9t. K\u00fcl\u00f6n kiemelte az Orsz\u00e1gos Di\u00e1ktan\u00e1ccsal folytatott online egyeztet\u00e9st, ahol a 19 r\u00e9sztvev\u0151b\u0151l 17 szavazott a m\u00e1jus 4-i kezd\u00e9sre. A di\u00e1kok \u00e9retts\u00e9gizni akarnak - jelentette ki Maruzsa Zolt\u00e1n.\nKit\u00e9rt arra is: el\u0151z\u0151 nap egy tudom\u00e1nyos konferenci\u00e1n vett r\u00e9szt, ahol a tan\u00e1cskoz\u00e1s v\u00e9g\u00e9n feltett k\u00e9rd\u00e9s\u00e9re az orsz\u00e1g legnevesebb j\u00e1rv\u00e1ny\u00fcgyi szak\u00e9rt\u0151i is egy\u00e9rtelm\u0171en \u00fagy nyilatkoztak, hogy az \u00e9retts\u00e9git meg lehet \u00e9s min\u00e9l el\u0151bb meg is kell tartani. M\u00e9gpedig most, amikor a j\u00e1rv\u00e1ny kontroll alatt van, amikor az akt\u00edv esetsz\u00e1m alacsony szinten stabiliz\u00e1l\u00f3dik.\nA korm\u00e1ny adatokon nyugv\u00f3, megalapozott d\u00f6nt\u00e9seket szeret hozni, mert \u00edgy sz\u00fcletnek a j\u00f3 d\u00f6nt\u00e9sek - fogalmazott, hangs\u00falyozva: a fentiek alapj\u00e1n jelenleg nem l\u00e1t indokot, hogy az \u00e9retts\u00e9gi elhalassz\u00e1k. Az eredetileg kijel\u00f6lt m\u00e1jus negyediki id\u0151pontot fenntartj\u00e1k, \u00e9s a maxim\u00e1lis eg\u00e9szs\u00e9gv\u00e9delmi int\u00e9zked\u00e9sek mellett lebonyol\u00edtj\u00e1k az \u00e9retts\u00e9git.\nMaruzsa Zolt\u00e1n minden iskol\u00e1nak \u00e9s minden pedag\u00f3gusnak k\u00f6sz\u00f6netet mondott a szervez\u00e9s sor\u00e1n eddig tan\u00fas\u00edtott helyt\u00e1ll\u00e1s\u00e9rt, \u00e9s minden di\u00e1knak eredm\u00e9nyes felk\u00e9sz\u00fcl\u00e9st k\u00edv\u00e1nt.\n\nMTI 2020. \u00e1prilis 24.\n\n"}]