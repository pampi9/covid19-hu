[{"date": "2020-04-10 11:57", "url": "https://koronavirus.gov.hu/cikkek/tisztifoorvos-nagyobb-mertekben-nott-fertozottek-es-az-elhunytak-szama", "h1": "Tisztif\u0151orvos: nagyobb m\u00e9rt\u00e9kben n\u0151tt a fert\u0151z\u00f6ttek \u00e9s az elhunytak sz\u00e1ma", "body": "\nNagyobb m\u00e9rt\u00e9kben n\u0151tt a koronav\u00edrussal fert\u0151z\u00f6ttek, valamint a betegs\u00e9g k\u00f6vetkezt\u00e9ben elhunytak sz\u00e1ma - mondta az orsz\u00e1gos tisztif\u0151orvos p\u00e9nteken online k\u00f6zvet\u00edtett sajt\u00f3t\u00e1j\u00e9koztat\u00f3n.\n\n\nM\u00fcller Cec\u00edlia k\u00f6z\u00f6lte: az elm\u00falt 24 \u00f3r\u00e1ban a kor\u00e1bbin\u00e1l kicsit nagyobb m\u00e9rt\u00e9kben n\u0151tt az igazolt fert\u0151z\u00f6ttek sz\u00e1ma, de az emelked\u00e9s jelent\u0151s r\u00e9sz\u00e9t a Pesti \u00fati id\u0151sek otthon\u00e1ban kialakult g\u00f3c okozta, ott 151 igazolt fert\u0151z\u00f6ttr\u0151l tudnak a dolgoz\u00f3k \u00e9s gondozottak k\u00f6r\u00e9ben. Megjegyezte: ha ezt levonj\u00e1k a megbetegedettek sz\u00e1m\u00e1b\u00f3l, akkor is egy\u00e9rtelm\u0171en n\u0151 a fert\u0151z\u00f6ttek sz\u00e1ma, ez\u00e9rt fokozott figyelmet k\u00e9rt mindenkit\u0151l, \u00e9s ez\u00e9rt nem laz\u00edtanak a korl\u00e1toz\u00e1sokon.\n\nElmondta: a j\u00e1rv\u00e1ny kezdete \u00f3ta 1190-en fert\u0151z\u0151dtek meg, a betegek egy r\u00e9sze j\u00f3 eg\u00e9szs\u00e9gi \u00e1llapotban van, sokan mutatnak t\u00fcneteket, \u00e9s vannak, akik k\u00f3rh\u00e1zi kezel\u00e9sre, intenz\u00edv \u00e1pol\u00e1sra, l\u00e9legeztet\u00e9sre szorulnak.\nM\u00fcller Cec\u00edlia elmondta azt is, cs\u00fct\u00f6rt\u00f6k\u00f6n szem\u00e9lyesen t\u00e1j\u00e9koz\u00f3dott a F\u0151v\u00e1rosi \u00d6nkorm\u00e1nyzat \u00e1ltal fenntartott Pesti \u00fati id\u0151sek otthon\u00e1ba, amelynek gondozottjai k\u00f6z\u00fcl heten haltak meg k\u00fcl\u00f6nb\u00f6z\u0151 eg\u00e9szs\u00e9g\u00fcgyi int\u00e9zm\u00e9nyekben.\nElmondta: cs\u00fct\u00f6rt\u00f6k\u00f6n a 126 fert\u0151z\u00f6ttet sz\u00e1ll\u00edtottak el az otthonb\u00f3l a Kor\u00e1nyi k\u00f3rh\u00e1zba, f\u00fcggetlen\u00fcl att\u00f3l, milyen volt az eg\u00e9szs\u00e9g\u00fcgyi \u00e1llapotuk, ugyanis az id\u0151s emberekn\u00e9l el\u0151fordulhat, hogy a lappang\u00e1si id\u0151 ut\u00e1n gyorsan romlik az \u00e1llapotuk, ezt pedig kor\u00e1n \u00e9szlelni kell.\nA betegek biztons\u00e1ga \u00e9rdek\u00e9ben ez volt a leghat\u00e9konyabb int\u00e9zked\u00e9s - jegyezte meg.\nElmond\u00e1sa szerint egyeztetett az int\u00e9zm\u00e9nyvezet\u0151vel, a dolgoz\u00f3kkal, akik megfesz\u00edtett munk\u00e1t v\u00e9geznek \u00e9s sok \u00e1ldozatot hoznak a j\u00e1rv\u00e1ny megf\u00e9kez\u00e9se \u00e9rdek\u00e9ben. T\u00e1j\u00e9koztatott arr\u00f3l is, hogy elrendelte: folyamatosan biztos\u00edtani kell az int\u00e9zm\u00e9nyben az orvosi, eg\u00e9szs\u00e9g\u00fcgyi ell\u00e1t\u00e1st, az ottmarad\u00f3k \u00e1llapot\u00e1nak folyamatos monitoroz\u00e1sa \u00e9rdek\u00e9ben.\nElrendelte a szem\u00e9lyzet oktat\u00e1s\u00e1t is, aminek ki kell terjednie a fert\u0151tlen\u00edt\u0151szerek haszn\u00e1lat\u00e1ra is, itt ugyanis probl\u00e9m\u00e1kat t\u00e1rt fel l\u00e1togat\u00e1sa sor\u00e1n.\nHangs\u00falyozta: az id\u0151sotthon seg\u00edts\u00e9g\u00e9re sietnek, \u00e9s a napokban egy\u00e9ni v\u00e9d\u0151felszerel\u00e9st juttatnak el nekik, mert tiszt\u00e1ban vannak azzal, hogy ezek az id\u0151sotthonok a k\u00f6z\u00f6s z\u00e1rt t\u00e9r \u00e9s a bent \u00e9l\u0151k kora, eg\u00e9szs\u00e9gi \u00e1llapota miatt k\u00fcl\u00f6n\u00f6sen \u00e9rz\u00e9kenyek.\nA R\u00f3zsa \u00fati id\u0151sotthonnal kapcsolatban elmondta, ott h\u00e9t pozit\u00edv eset van, de ez m\u00e9g v\u00e1rhat\u00f3an tov\u00e1bb fog n\u0151ni, az \u00e1poltakat \u00e9s gondoz\u00f3kat is vizsg\u00e1lj\u00e1k.\nMegism\u00e9telte: az orsz\u00e1g teljes ter\u00fclet\u00e9re elrendelte az id\u0151sotthonok ellen\u0151rz\u00e9s\u00e9t, \u00e9s ezek meg is kezd\u0151dtek. Ha a n\u00e9peg\u00e9szs\u00e9g\u00fcgyi szakemberek hi\u00e1nyoss\u00e1got t\u00e1rnak fel, azonnali int\u00e9zkednek - tette hozz\u00e1. Kiemelte: az id\u0151sotthonok fenntart\u00f3inak, a hat\u00f3s\u00e1goknak, az ott dolgoz\u00f3knak \u00e9s minden \u00e1llampolg\u00e1rnak felel\u0151ss\u00e9ge van abban, hogy vigy\u00e1zzanak az otthonokban \u00e9l\u0151k eg\u00e9szs\u00e9g\u00e9re.\nAz orsz\u00e1gos tisztif\u0151orvos egy k\u00e9rd\u00e9sre v\u00e1laszolva megk\u00f6sz\u00f6nte az eg\u00e9szs\u00e9g\u00fcgyben \u00e9s a szoci\u00e1lis int\u00e9zm\u00e9nyekben dolgoz\u00f3k \u00e1ldozatos munk\u00e1j\u00e1t \u00e9s azt mondta, ha meggy\u00f3gyultak, miel\u0151bb v\u00e1rj\u00e1k \u0151ket vissza munkahelyeikre, mert nagy sz\u00fcks\u00e9g van r\u00e1juk.\nM\u00fcller Cec\u00edlia az orsz\u00e1gos j\u00e1rv\u00e1nyhelyzet kapcs\u00e1n sz\u00f3lt arr\u00f3l is, hogy a fert\u0151z\u00f6ttek sz\u00e1m\u00e1val egy\u00fctt n\u0151 a meghaltak sz\u00e1ma is, tegnap 11-en hunytak el, \u0151k jellemz\u0151en id\u0151s, kr\u00f3nikus betegs\u00e9gben szenved\u0151k voltak. Meger\u0151s\u00edtette: els\u0151sorban az id\u0151sek a vesz\u00e9lyeztetettek \u00e9s azok, akik kr\u00f3nikus, id\u00fclt megbeteged\u00e9sben szenvednek.\nN\u0151tt a laborvizsg\u00e1latok sz\u00e1ma is, m\u00e1r k\u00f6zel 30 ezret v\u00e9geztek. Mint mondta, csak a kor\u00e1bban kijel\u00f6lt laborat\u00f3riumok \u00e1ltal elv\u00e9gzett tesztek sz\u00e1m\u00e1t k\u00f6zlik naponta, abban nem szerepelnek a mag\u00e1n\u00faton v\u00e9gzett tesztek.\n\u00a0\n\u00a0\n\u00a0\nMTI 2020. \u00e1prilis 10.\n\n"}]