[{"date": "2020-04-21 10:31", "url": "https://koronavirus.gov.hu/cikkek/csaladtamogatasok-forrasaihoz-nyulna-utoljara-kormany", "h1": "A csal\u00e1dt\u00e1mogat\u00e1sok forr\u00e1saihoz ny\u00falna utolj\u00e1ra a korm\u00e1ny", "body": "\nNem cs\u00f6kken az \u00e9rdekl\u0151d\u00e9s a babav\u00e1r\u00f3 t\u00e1mogat\u00e1s ir\u00e1nt a koronav\u00edrus-j\u00e1rv\u00e1ny ideje alatt sem - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra kedden az Infor\u00e1di\u00f3ban.\n\n\nNov\u00e1k Katalin azt mondta: rendelet jelenik majd meg a babav\u00e1r\u00f3 t\u00e1mogat\u00e1s ig\u00e9nyl\u00e9s\u00e9nek k\u00f6nny\u00edt\u00e9s\u00e9re. A rendelet arra biztos\u00edt lehet\u0151s\u00e9get, hogy p\u00e9ld\u00e1ul a kismam\u00e1k meghatalmaz\u00e1ssal \u00e9lhessenek, \u00e9s \u00edgy ne kelljen szem\u00e9lyesen bemenni\u00fck a bankba \u00fcgyet int\u00e9zni.\nFelh\u00edvta a figyelmet arra: a hitelt\u00f6rleszt\u00e9si morat\u00f3rium a babav\u00e1r\u00f3 t\u00e1mogat\u00e1sra is \u00e9rv\u00e9nyes.\nAz \u00e1llamtitk\u00e1r kiemelte, hogy \"a csal\u00e1dt\u00e1mogat\u00e1sok egyik\u00e9t sem fenyegeti vesz\u00e9ly\", a korm\u00e1ny a j\u00e1rv\u00e1ny alatt is biztos\u00edtani tudja ehhez a forr\u00e1sokat, a gazdas\u00e1g \u00e9s a magyar emberek elm\u00falt 10 \u00e9ves teljes\u00edtm\u00e9ny\u00e9nek k\u00f6sz\u00f6nhet\u0151en.\nA csal\u00e1dt\u00e1mogat\u00e1sok forr\u00e1saihoz ny\u00falna utolj\u00e1ra a korm\u00e1ny - jelentette ki, hozz\u00e1t\u00e9ve: b\u00edzik abban, hogy erre nem lesz sz\u00fcks\u00e9g.\nNov\u00e1k Katalin kit\u00e9rt arra is, hogy fokozatosan visszavezetik a 13. havi nyugd\u00edjat.\nAz \u00e1llamtitk\u00e1r a b\u00f6lcs\u0151dei f\u00e9r\u0151helyek b\u0151v\u00edt\u00e9s\u00e9r\u0151l sz\u00f3lva azt mondta, hogy az \u00e9p\u00edtkez\u00e9sek folyamatosak, nem \u00e1lltak le.\nRendelet jelenik majd meg arr\u00f3l is, hogy a b\u00f6lcs\u0151d\u00e9k \u00f6nkorm\u00e1nyzati bez\u00e1r\u00e1sa eset\u00e9n is k\u00f6telez\u0151 legyen \u00fcgyeletet biztos\u00edtani, sok sz\u00fcl\u0151 ugyanis dolgozik, a gyerekeik elhelyez\u00e9s\u00e9r\u0151l pedig gondoskodni kell - mondta Nov\u00e1k Katalin.\n\u00a0\nForr\u00e1s: MTI\n\n"}]