[{"date": "2020-04-16 15:19", "url": "https://koronavirus.gov.hu/cikkek/varga-mihaly-ujabb-adokonnyitesekrol-dontott-kormany", "h1": "Varga Mih\u00e1ly: \u00fajabb ad\u00f3k\u00f6nny\u00edt\u00e9sekr\u0151l d\u00f6nt\u00f6tt a korm\u00e1ny", "body": "\n\u00dajabb ad\u00f3k\u00f6nny\u00edt\u00e9sekr\u0151l d\u00f6nt\u00f6tt a korm\u00e1ny, amelyek 200 milli\u00e1rd forintot hagynak a v\u00e1llalkoz\u00e1sokn\u00e1l \u00e9s a csal\u00e1dokn\u00e1l - jelentette be Varga Mih\u00e1ly p\u00e9nz\u00fcgyminiszter cs\u00fct\u00f6rt\u00f6k\u00f6n a Facebookra felt\u00f6lt\u00f6tt vide\u00f3j\u00e1ban.\n\nA versenyszf\u00e9r\u00e1val k\u00f6t\u00f6tt meg\u00e1llapod\u00e1snak megfelel\u0151en j\u00falius 1-j\u00e9t\u0151l \u00fajabb k\u00e9t sz\u00e1zal\u00e9kponttal, 17,5-r\u0151l 15,5 sz\u00e1zal\u00e9kra cs\u00f6kken a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9ke, ez f\u00e9l \u00e9v alatt mintegy 160 milli\u00e1rd forintot hagy a v\u00e1llalkoz\u00e1sokn\u00e1l - k\u00f6z\u00f6lte a miniszter.\nMintegy 600 ezer c\u00e9gnek \u00e9s szervezetnek el\u00e9g szeptember 30-ig beny\u00fajtani besz\u00e1mol\u00f3j\u00e1t, valamint bevallani, illetve befizetni a t\u00e1rsas\u00e1gi ad\u00f3t \u00e9s a helyi ipar\u0171z\u00e9si ad\u00f3t. A hat\u00e1rid\u0151 elhalaszt\u00e1sa ad\u00f3k\u00f6nny\u00edt\u00e9st \u00e9s likvidit\u00e1si seg\u00edts\u00e9get is jelent - mutatott r\u00e1 a miniszter. Hozz\u00e1tette, hogy a besz\u00e1mol\u00f3 hat\u00e1ridej\u00e9nek v\u00e1ltoz\u00e1sa nem \u00e9rinti a t\u0151zsdei c\u00e9geket, a bankokat, a biztos\u00edt\u00f3kat \u00e9s a befektet\u00e9si v\u00e1llalkoz\u00e1sokat.\n\n\nA munkav\u00e1llal\u00f3kat seg\u00edti, hogy tov\u00e1bbra is jogosultak eg\u00e9szs\u00e9g\u00fcgyi ell\u00e1t\u00e1sra, akiknek most fizet\u00e9s n\u00e9lk\u00fcli szabads\u00e1got kellett kivenni. Helyett\u00fck m\u00e1jus 1-j\u00e9t\u0151l a munk\u00e1ltat\u00f3nak kell megfizetni az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9kot, ami havi 7710 forint - mondta Varga Mih\u00e1ly.\nKiemelte azt is, hogy minden c\u00e9g megtarthatja azt az ad\u00f3z\u00f3i besorol\u00e1st, amelyet tavaly \u00e9v v\u00e9g\u00e9n megszerzett, teh\u00e1t az ad\u00f3z\u00e1s szempontj\u00e1b\u00f3l megb\u00edzhat\u00f3 c\u00e9gek a megb\u00edzhat\u00f3 besorol\u00e1sban maradnak, tov\u00e1bbra is \u00e9lhetnek az ezzel j\u00e1r\u00f3 kedvezm\u00e9nyekkel.\nTov\u00e1bbi kedvezm\u00e9ny, hogy a v\u00e1llalkoz\u00e1sok k\u00e9rhetik b\u00e1rmelyik ad\u00f3 m\u00e9rs\u00e9kl\u00e9s\u00e9t abban az esetben, ha a j\u00e1rv\u00e1nyhelyzet miatt ker\u00fcltek neh\u00e9z helyzetbe. Ennek m\u00e9rt\u00e9ke v\u00e1llalkoz\u00e1sonk\u00e9nt el\u00e9rheti az 5 milli\u00f3 forintot. K\u00e9rhetnek a v\u00e1llalkoz\u00e1sok 5 milli\u00f3 forintos ad\u00f3tartoz\u00e1sig minden ad\u00f3fajta eset\u00e9ben 12 havi r\u00e9szletfizet\u00e9st vagy hat havi p\u00f3tl\u00e9kmentes fizet\u00e9si halaszt\u00e1st - ismertette Varga Mih\u00e1ly.\nA kisv\u00e1llakoz\u00e1sokat hozza majd jobb helyzetbe, hogy 2021-t\u0151l 1 sz\u00e1zal\u00e9kponttal, 12-r\u0151l 11 sz\u00e1zal\u00e9kra cs\u00f6kken a kisv\u00e1llalati ad\u00f3 (kiva) kulcsa. Az ad\u00f3cs\u00f6kkent\u00e9s mintegy 10 milli\u00e1rd forintot hagy j\u00f6v\u0151re t\u00f6bb mint 50 ezer v\u00e1llalkoz\u00e1sn\u00e1l - jelezte a p\u00e9nz\u00fcgyminiszter.\nA turizmus ter\u00fclet\u00e9n dolgoz\u00f3 v\u00e1llalkoz\u00e1sok k\u00fcl\u00f6n\u00f6sen neh\u00e9z helyzetbe ker\u00fcltek, ez\u00e9rt a korm\u00e1ny \u00fagy d\u00f6nt\u00f6tt, hogy 2020. december 31-ig a vend\u00e9geknek nem kell megfizetni\u00fck az idegenforgalmi ad\u00f3t.\nM\u00e9g kedvez\u0151bb lesz a SZ\u00c9P-k\u00e1rtya ig\u00e9nybev\u00e9tele, cs\u00f6kken az ad\u00f3teher \u00e9s nagyobb lesz az elk\u00f6lthet\u0151 keret\u00f6sszeg is. A k\u00e1rty\u00e1ra utalt \u00f6sszeg ut\u00e1n nem kell szoci\u00e1lis hozz\u00e1j\u00e1rul\u00e1si ad\u00f3t fizetni, \u00edgy az ad\u00f3teher 32,5 sz\u00e1zal\u00e9kr\u00f3l 15 sz\u00e1zal\u00e9kra cs\u00f6kken. A kedvezm\u00e9nyes ad\u00f3kulccsal adhat\u00f3 \u00f6sszeg csaknem megdupl\u00e1z\u00f3dik.\nA r\u00e9szletes szab\u00e1lyok hamarosan megjelennek a Magyar K\u00f6zl\u00f6nyben - mondta Varga Mih\u00e1ly.\n\n\nMTI 2020. \u00e1prilis 16.\n\n"}]