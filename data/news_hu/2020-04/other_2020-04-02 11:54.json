[{"date": "2020-04-02 11:54", "url": "https://koronavirus.gov.hu/cikkek/az-mnb-250-milliard-forint-osztalekot-befizet-koltsegvetesbe-igy-no-penzugyi-mozgaster", "h1": "Az MNB 250 milli\u00e1rd forint osztal\u00e9kot befizet a k\u00f6lts\u00e9gvet\u00e9sbe, \u00edgy n\u0151 a p\u00e9nz\u00fcgyi mozg\u00e1st\u00e9r ", "body": "\nKiemelked\u0151, 254,7 milli\u00e1rd forint nyeres\u00e9get \u00e9rt el 2019-ben a Magyar Nemzeti Bank (MNB). Az MNB igazgat\u00f3s\u00e1g\u00e1nak meg\u00edt\u00e9l\u00e9se szerint a jegybank el\u00e9gs\u00e9ges eredm\u00e9nytartal\u00e9kkal rendelkezik, \u00edgy szerd\u00e1n meghozott d\u00f6nt\u00e9se \u00e9rtelm\u00e9ben az eredm\u00e9ny d\u00f6nt\u0151 r\u00e9sz\u00e9t, 250 milli\u00e1rd forintot osztal\u00e9kk\u00e9nt befizet a k\u00f6lts\u00e9gvet\u00e9sbe, aminek \u00e1tutal\u00e1sa m\u00e1r p\u00e9nteken megval\u00f3sul - jelentette be cs\u00fct\u00f6rt\u00f6k\u00f6n a honlapj\u00e1n a Magyar Nemzeti Bank. Mindezzel a koronav\u00edrus \u00e1ltal okozott v\u00e1ls\u00e1ghelyzetben n\u00f6vekszik az \u00e1llam mozg\u00e1stere - f\u0171zte hozz\u00e1 k\u00f6zlem\u00e9ny\u00e9ben az MNB.\n\n\nA 250 milli\u00e1rdos befizet\u00e9s (a GDP t\u00f6bb mint 0,52 sz\u00e1zal\u00e9ka) seg\u00edti az \u00e1llam finansz\u00edroz\u00e1s\u00e1t, ebb\u0151l az \u00f6sszegb\u0151l 48 milli\u00e1rd forint (a GDP t\u00f6bb mint 0,1 sz\u00e1zal\u00e9ka) jav\u00edtja a k\u00f6lts\u00e9gvet\u00e9s uni\u00f3s m\u00f3dszertan szerint elsz\u00e1molt \u00fagynevezett ESA-egyenleg\u00e9t. Mindezzel a koronav\u00edrus \u00e1ltal okozott v\u00e1ls\u00e1ghelyzetben n\u00f6vekszik az \u00e1llam mozg\u00e1stere - f\u0171zte hozz\u00e1 k\u00f6zlem\u00e9ny\u00e9ben az MNB.\nAz \u00e9ves eredm\u00e9ny alakul\u00e1s\u00e1ban a 229 milli\u00e1rd forintos, kiugr\u00f3 \u00e1rfolyameredm\u00e9ny meghat\u00e1roz\u00f3 szerepet j\u00e1tszott, amelyb\u0151l az arany befektet\u00e9sen el\u00e9rt nyeres\u00e9g k\u00f6zel 140 milli\u00e1rd forintot tett ki. Az \u00e9ves eredm\u00e9nyt az is jav\u00edtotta, hogy a nett\u00f3 kamat- \u00e9s kamatjelleg\u0171 eredm\u00e9ny is magas, 49 milli\u00e1rd forintos szintet \u00e9rt el. A kamateredm\u00e9ny kedvez\u0151 alakul\u00e1s\u00e1hoz a devizatartal\u00e9k kamatbev\u00e9tel\u00e9nek emelked\u00e9se \u00e9s a forint kamateredm\u00e9ny javul\u00e1sa egyar\u00e1nt hozz\u00e1j\u00e1rult.\n2013 \u00f3ta a jegybank harmadik alkalommal d\u00f6nt\u00f6tt osztal\u00e9kfizet\u00e9sr\u0151l, a 2015. \u00e9vi \u00e9s 2018. \u00e9vi eredm\u00e9ny\u00e9b\u0151l t\u00f6rt\u00e9nt 50-50 milli\u00e1rd forintos befizet\u00e9st k\u00f6vet\u0151en.\n\u00a0\nForr\u00e1s: MTI\n\u00a0\n\n"}]