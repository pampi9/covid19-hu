[{"date": "2020-04-03 19:30", "url": "https://koronavirus.gov.hu/cikkek/mozogj-otthon-tevetorna-indul-hetfotol", "h1": "Mozogj otthon! T\u00e9v\u00e9torna indul h\u00e9tf\u0151t\u0151l", "body": "\nK\u00f6z\u00f6s otthoni torn\u00e1ra buzd\u00edtja a n\u00e9z\u0151ket a k\u00f6zm\u00e9dia. H\u00e9tf\u0151t\u0151l Mozogj otthon! c\u00edmmel gy\u00f3gytorn\u00e1szok t\u00edzperces napi ad\u00e1sokban mozgatj\u00e1k meg az otthon ragadt n\u00e9z\u0151k\u00f6z\u00f6ns\u00e9get a k\u00f6zm\u00e9dia t\u00f6bb csatorn\u00e1j\u00e1n - t\u00e1j\u00e9koztatta a k\u00f6zm\u00e9dia PR- \u00e9s kommunik\u00e1ci\u00f3s vezet\u0151je\u00a0az MTI-t.\n\nF\u00fcrst-Borsos \u00c1d\u00e1m k\u00f6zlem\u00e9ny\u00e9ben azt \u00edrta: fiatal feln\u0151ttek, id\u0151sebbek, \u00e9s gyerekek is bekapcsol\u00f3dhatnak a torn\u00e1z\u00e1sba, hiszen a m\u0171sor minden koroszt\u00e1lynak sz\u00f3l.\nA j\u00e1rv\u00e1ny\u00fcgyi helyzetben eg\u00e9szs\u00e9g\u00fcnk meg\u0151rz\u00e9se szempontj\u00e1b\u00f3l kiemelten fontos a rendszeres mozg\u00e1s, ez\u00e9rt a k\u00f6zm\u00e9dia \u00e1prilis 6-\u00e1t\u00f3l napi rendszeress\u00e9ggel sug\u00e1roz k\u00e9pzett szakemberek \u00e1ltal vezetett tornagyakorlatokat. A k\u00f6zm\u00e9dia fontosnak tartja, hogy az oktat\u00e1si tartalmakat kib\u0151v\u00edtse a testnevel\u00e9s\u00f3r\u00e1kkal, hogy ne csak a szellemi, hanem a fizikai fejl\u0151d\u00e9sben is seg\u00edtse az otthonukban tart\u00f3zkod\u00f3 gyermekeket, di\u00e1kokat \u00e9s a feln\u0151tteket is - k\u00f6z\u00f6lte.\nA gy\u00f3gytorn\u00e1szok csak olyan gyakorlatokat mutatnak be, amelyek figyelembe veszik a legid\u0151sebbek lehet\u0151s\u00e9geit is, de a fiataloknak is hasznosak \u00e9s \u00e9rdekesek. A gyakorlatsorok teh\u00e1t mindenkinek sz\u00f3lnak, \u00e9s sz\u0171k helyen is elv\u00e9gezhet\u0151k - jelezte.\nA Mozogj otthon! ad\u00e1sai t\u00f6bb csatorn\u00e1n is l\u00e1that\u00f3k lesznek: a Duna TV, a Duna World, az M1 \u00e9s az M5 is sug\u00e1rozni fogja; h\u00e9tf\u0151t\u0151l minden napszakban el\u00e9rhet\u0151k lesznek a k\u00f6zm\u00e9dia t\u00e9v\u00e9csatorn\u00e1in, \u00e9s megtekinthet\u0151k a Mediaklikk.hu oldalon.\n\nMTI 2020. \u00e1prilis 3.\n\n"}]