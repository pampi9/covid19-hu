[{"date": "2020-04-21 15:19", "url": "https://koronavirus.gov.hu/cikkek/szabadalmaztatas-alatt-az-elso-magyar-koronavirus-specifikus-lelegeztetogep", "h1": "Szabadalmaztat\u00e1s alatt az els\u0151 magyar koronav\u00edrus-specifikus l\u00e9legeztet\u0151g\u00e9p", "body": "\nKifejezetten az \u00faj koronav\u00edrus okozta l\u00e9gz\u00e9si el\u00e9gtelens\u00e9g kezel\u00e9s\u00e9ben hat\u00e9kony, hordozhat\u00f3 l\u00e9legeztet\u0151g\u00e9pet fejlesztettek ki v\u00e1llalati-egyetemi egy\u00fcttm\u0171k\u00f6d\u00e9sben magyar szakemberek. Az akkumul\u00e1torr\u00f3l \u00e9s palackr\u00f3l is m\u0171k\u00f6d\u0151 hazai tal\u00e1lm\u00e1ny a ki\u00e1raml\u00f3 leveg\u0151 sz\u0171r\u00e9s\u00e9vel v\u00e9delmet ny\u00fajt a betegeket ell\u00e1t\u00f3 eg\u00e9szs\u00e9g\u00fcgyi dolgoz\u00f3k sz\u00e1m\u00e1ra.\n\nA Femtonics Kft. a Semmelweis Egyetem orvosszakmai vezet\u00e9s\u00e9vel k\u00f6z\u00f6sen alkotta meg a j\u00e1rv\u00e1nyk\u00f3rh\u00e1zakban is k\u00f6nnyen bevethet\u0151 l\u00e9legeztet\u0151g\u00e9pet, amely alkalmas a kritikus \u00e1llapot\u00fa betegek eredm\u00e9nyes kezel\u00e9s\u00e9re.\n\nPalkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter hangs\u00falyozta: a vesz\u00e9lyhelyzetben a hazai kutat\u00e1s-fejleszt\u00e9s \u00e9s innov\u00e1ci\u00f3 szerepl\u0151i p\u00e9ld\u00e1s egy\u00fcttm\u0171k\u00f6d\u00e9si k\u00e9szs\u00e9ggel bizony\u00edtott\u00e1k, hogy a v\u00e1ratlan kih\u00edv\u00e1sokra is k\u00e9pesek gyorsan \u00e9s hat\u00e9konyan reag\u00e1lni. Az innov\u00e1ci\u00f3s t\u00e1rc\u00e1hoz mintegy f\u00e9lsz\u00e1z, tudom\u00e1nyosan megalapozott projektjavaslat \u00e9rkezett be, ezek k\u00f6z\u00fcl 20 t\u00e1mogatott fejleszt\u00e9s m\u00e1r folyamatban van. A szabadalmaztat\u00e1s alatt \u00e1ll\u00f3 magyar l\u00e9legeztet\u0151g\u00e9p hozz\u00e1j\u00e1rulhat ahhoz, hogy az eg\u00e9szs\u00e9g\u00fcgyi v\u00e9dekez\u00e9sben Magyarorsz\u00e1g egyre ink\u00e1bb k\u00e9pess\u00e9 v\u00e1ljon az \u00f6nell\u00e1t\u00e1sra. A t\u00e1rcavezet\u0151 hozz\u00e1tette: A miniszt\u00e9rium hat\u00e1rozott c\u00e9lja, hogy\u00a0 a v\u00edrusv\u00e1ls\u00e1gban folyamatosan b\u0151v\u00fcl\u0151 szakmai-tudom\u00e1nyos k\u00f6z\u00f6ss\u00e9get, kapcsolatrendszert a magyar gazdas\u00e1g \u00fajraind\u00edt\u00e1sa \u00e9rdek\u00e9ben hosszabb t\u00e1von is egyben tartsa.\nA Femtonics Kft. \u00e9s a Semmelweis Egyetem a rendelkez\u00e9s\u00fckre \u00e1ll\u00f3 g\u00e9p\u00e9szeti, elektronikai, orvostechnikai \u00e9s klinikai tud\u00e1s \u00f6tv\u00f6z\u00e9s\u00e9vel m\u00e1rcius v\u00e9g\u00e9re jutott el az els\u0151 m\u0171k\u00f6d\u0151 protot\u00edpusig. A tervez\u00e9skor fokozottan odafigyeltek arra, hogy a kialak\u00edtott eszk\u00f6zt a l\u00e9legeztet\u00e9sben kev\u00e9sb\u00e9 j\u00e1rtas orvosok is k\u00f6nnyen kezelhess\u00e9k.\u00a0 Az els\u0151 funkcion\u00e1lis deszkamodellt 10 nap alatt \u00e9p\u00edtett\u00e9k meg. A m\u00e1sodik fejleszt\u00e9s a Semmelweis Egyetemen tal\u00e1lhat\u00f3 akt\u00edv m\u0171t\u00fcd\u0151 seg\u00edts\u00e9g\u00e9vel lefolytatott tesztsorozatnak k\u00f6sz\u00f6nhet\u0151en sokkal kiforrottabb darab \u2013 hangs\u00falyozta dr. R\u00f3zsa Bal\u00e1zs, a c\u00e9g alap\u00edt\u00f3-tulajdonosa.\nAz \u00faj eszk\u00f6z kifejezetten j\u00f3 \u00e1raml\u00e1si tulajdons\u00e1gokkal \u00e9s gyors vez\u00e9rl\u00e9ssel rendelkezik \u2013 jegyezte meg a tesztek eredm\u00e9nyei alapj\u00e1n dr. Lorx Andr\u00e1s, a Semmelweis Egyetem Aneszteziol\u00f3giai \u00e9s Intenz\u00edv Ter\u00e1pi\u00e1s Klinik\u00e1j\u00e1nak docense. Hozz\u00e1tette: a z\u00e1rt rendszer\u0171 l\u00e9gz\u0151k\u00f6r \u00e9s g\u00e1zell\u00e1t\u00e1s nem pazarl\u00f3, ez\u00e9rt a kifejlesztett berendez\u00e9s nagy el\u0151nye, hogy nem jelent t\u00f6bbletterhel\u00e9st a k\u00f3rh\u00e1zi g\u00e1zh\u00e1l\u00f3zat sz\u00e1m\u00e1ra.\nA fejleszt\u0151k csak olyan alapanyagokb\u00f3l \u00e9p\u00edtkeztek, amelyek megfelelnek az orvostechnikai eszk\u00f6z\u00f6kre vonatkoz\u00f3 el\u0151\u00edr\u00e1soknak, ugyanakkor nem min\u0151s\u00fclnek hi\u00e1nycikknek. A mintegy 4-500 komponens gondos kiv\u00e1laszt\u00e1s\u00e1nak k\u00f6sz\u00f6nhet\u0151en az alkatr\u00e9szek beszerz\u00e9se g\u00f6rd\u00fcl\u00e9keny, ami a gy\u00e1rt\u00e1si folyamatot is l\u00e9nyegesen leegyszer\u0171s\u00edti \u2013 emelte ki dr. R\u00f3zsa Bal\u00e1zs.\nA szabadalmaztat\u00e1st k\u00f6vet\u0151en megkezd\u0151dhet a magyar tal\u00e1lm\u00e1ny sorozatgy\u00e1rt\u00e1sa is, amelyet az egyik legnagyobb hazai orvostechnikai eszk\u00f6zgy\u00e1rt\u00f3, a 77 Elektronika Kft. saj\u00e1t kapacit\u00e1saival k\u00e9sz seg\u00edteni.\n(ITM Kommunik\u00e1ci\u00f3)\n\n"}]