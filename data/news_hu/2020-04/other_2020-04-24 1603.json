[{"date": "2020-04-24 16:03", "url": "https://koronavirus.gov.hu/cikkek/egyre-tobb-bejelentest-kap-az-nmhh-remhirekre-panaszkodnak", "h1": "Egyre t\u00f6bb bejelent\u00e9st kap az NMHH, r\u00e9mh\u00edrekre is panaszkodnak", "body": "\nEgyre t\u00f6bb bejelent\u00e9st kap a Nemzeti M\u00e9dia- \u00e9s H\u00edrk\u00f6zl\u00e9si Hat\u00f3s\u00e1g (NMHH) a koronav\u00edrus-j\u00e1rv\u00e1ny idej\u00e9n, ezek r\u00e1di\u00f3zavarokr\u00f3l, a j\u00e1rv\u00e1nnyal vissza\u00e9l\u0151 v\u00e1s\u00e1rl\u00e1si m\u0171sorokr\u00f3l \u00e9s r\u00e9mh\u00edrekr\u0151l sz\u00f3lnak - k\u00f6z\u00f6lte a szervezet.\n\nAzt \u00edrt\u00e1k, hogy az elm\u00falt egy h\u00f3napban csaknem h\u00e1romnegyed\u00e9vel n\u0151tt a m\u0171sorfel\u00fcgyelethez \u00e9rkez\u0151 beadv\u00e1nyok sz\u00e1ma, de a bejelentett r\u00e1di\u00f3frekvenci\u00e1s zavarok \u00e9s az Internet Hotline-n\u00e1l r\u00f6gz\u00edtett bejelent\u00e9sek sz\u00e1ma is a m\u00e1sf\u00e9lszeres\u00e9re emelkedett a tavalyi \u00e9v hasonl\u00f3 id\u0151szak\u00e1hoz k\u00e9pest.\n\u00daj elem, hogy egyre t\u00f6bb kifog\u00e1solhat\u00f3 telev\u00edzi\u00f3s m\u0171sorablak \u00e9s \u00e1lh\u00edr miatt tesznek panaszt.\nAz NMHH szakemberei a megv\u00e1ltozott munkak\u00f6r\u00fclm\u00e9nyek \u00e9s a megn\u00f6vekedett terhel\u00e9s ellen\u00e9re is tartj\u00e1k a hat\u00e1rid\u0151ket - sz\u00f6gezt\u00e9k le.\nNem csup\u00e1n a r\u00e1di\u00f3frekvenci\u00e1s zavarok sz\u00e1ma emelkedhetett, de t\u00e9nyez\u0151 lehet az is, hogy a mobilszolg\u00e1ltat\u00f3k a leterhelts\u00e9gre val\u00f3 tekintettel kiemelten figyelik az \u00e1ltaluk ny\u00fajtott szolg\u00e1ltat\u00e1sok probl\u00e9mamentess\u00e9g\u00e9t, \u00e9s gyakrabban tesznek bejelent\u00e9seket. A n\u00f6veked\u00e9shez legink\u00e1bb a mobilszolg\u00e1ltat\u00f3kt\u00f3l \u00e9rkez\u0151 jelz\u00e9sek j\u00e1rultak hozz\u00e1.\nA m\u0171sorfel\u00fcgyelet ter\u00e9n 72 sz\u00e1zal\u00e9kkal t\u00f6bb beadv\u00e1nyt kapott az NMHH a j\u00e1rv\u00e1ny alatt, mint az azt megel\u0151z\u0151 egy h\u00f3napban vagy a tavalyi \u00e9v azonos szakasz\u00e1ban. A j\u00e1rv\u00e1ny idej\u00e9n a bejelent\u00e9sek f\u0151k\u00e9nt a telev\u00edzi\u00f3s v\u00e1s\u00e1rl\u00e1si m\u0171sorablakokkal \u00e9s a kiskor\u00faak v\u00e9delm\u00e9vel kapcsolatban \u00e9rkeztek, egyes k\u00e9relmek pedig a nem kiegyens\u00falyozott t\u00e1j\u00e9koztat\u00e1st kifog\u00e1solt\u00e1k legink\u00e1bb.\nUgr\u00e1sszer\u0171en n\u0151 az ig\u00e9ny az NMHH-s e-szolg\u00e1ltat\u00e1sok ir\u00e1nt - \u00edrt\u00e1k.\nA hat\u00f3s\u00e1g m\u00e1rcius 16-\u00e1t\u00f3l csak a szem\u00e9lyes \u00e9rintkez\u00e9st nem ig\u00e9nyl\u0151 csatorn\u00e1kat haszn\u00e1lja \u00fcgyf\u00e9lszolg\u00e1lat\u00e1n, a szem\u00e9lyes \u00fcgyf\u00e9lfogad\u00e1st a j\u00e1rv\u00e1ny miatt felf\u00fcggesztette. Val\u00f3sz\u00edn\u0171leg ez is k\u00f6zrej\u00e1tszott abban, hogy a tavalyi \u00e9v ugyanezen id\u0151szak\u00e1hoz k\u00e9pest negyed\u00e9vel kevesebb hat\u00f3s\u00e1gi \u00fcgy indult az elm\u00falt egy h\u00f3napban az \u00fcgyf\u00e9lszolg\u00e1latr\u00f3l.\nUgyanakkor - a k\u00f6telez\u0151 el\u0151\u00edr\u00e1sok miatt is - egyre t\u00f6bben veszik ig\u00e9nybe az e-szolg\u00e1ltat\u00e1sokat, az NMHH Adatkapuj\u00e1t: id\u00e9n m\u00e1rciusban m\u00e1r 77 sz\u00e1zal\u00e9kkal t\u00f6bb volt az ilyen jelleg\u0171 \u00fcgyint\u00e9z\u00e9s az el\u0151z\u0151 \u00e9v hasonl\u00f3 id\u0151szak\u00e1hoz k\u00e9pest.\nA h\u00edrk\u00f6zl\u00e9si \u00e9p\u00edt\u00e9s\u00fcgyi bejelent\u00e9sek sz\u00e1ma viszont - v\u00e9lhet\u0151en a beruh\u00e1z\u00e1sok megtorpan\u00e1sa miatt - a negyed\u00e9re esett vissza.\nAz NMHH \u00e9gisze alatt m\u0171k\u00f6d\u0151 m\u00e9dia- \u00e9s h\u00edrk\u00f6zl\u00e9si biztoshoz 25 sz\u00e1zal\u00e9kkal t\u00f6bb panasz \u00e9rkezett az elm\u00falt h\u00f3napban, mint tavaly ilyenkor. Az esetek jelent\u0151s r\u00e9sze a h\u00edrk\u00f6zl\u00e9shez kapcsol\u00f3dott, \u00e9s \u00f6t\u00f6d\u00fckben az \u00fcgyfelek neves\u00edtett\u00e9k a koronav\u00edrust.\nA bejelent\u0151k p\u00e9ld\u00e1ul ker\u00fcln\u00e9k a szolg\u00e1ltat\u00f3 szem\u00e9lyes munkav\u00e9gz\u00e9s\u00e9t az otthonaikban, vagy nem szem\u00e9lyesen int\u00e9zn\u00e9k a szerz\u0151d\u00e9sm\u00f3dos\u00edt\u00e1st. Volt olyan, aki az internetszolg\u00e1ltat\u00e1s bek\u00f6t\u00e9s\u00e9t s\u00fcrgette - k\u00f6z\u00f6lt\u00e9k.\n\"A koronav\u00edrus ink\u00e1bb felnagy\u00edtotta a s\u00e9relmeket, ar\u00e1nyaikon nem m\u00f3dos\u00edtott: a panaszok jelenlegi megoszl\u00e1sa megegyezik a j\u00e1rv\u00e1ny el\u0151ttivel\" - fogalmazott az NMHH.\nA k\u00f6zlem\u00e9ny szerint r\u00e9mh\u00edrterjeszt\u00e9ssel kapcsolatban is \u00e9rkeztek bejelent\u00e9sek.\nAz NMHH nem hat\u00f3s\u00e1gi elj\u00e1r\u00e1sban int\u00e9zked\u0151 jogseg\u00e9lyszolg\u00e1lata, az Internet Hotline m\u00e1sf\u00e9lszer annyi bejelent\u00e9st fogadott m\u00e1rcius k\u00f6zepe \u00e9s \u00e1prilis k\u00f6zepe k\u00f6z\u00f6tt, mint a kor\u00e1bbi h\u00f3napokban.\n\u00dajdons\u00e1g, hogy a j\u00e1rv\u00e1ny ideje alatt m\u00e1r t\u00f6bb \u00e1lh\u00edrrel kapcsolatos jelz\u00e9st is regisztr\u00e1ltak - id\u00e9n kor\u00e1bban csak egyetlen ilyet kaptak -, b\u00e1r sem az NMHH-nak, sem a hat\u00f3s\u00e1gon bel\u00fcl m\u0171k\u00f6dtett forr\u00f3dr\u00f3tnak, az Internet Hotline-nak nincs hat\u00e1sk\u00f6re a megt\u00e9veszt\u0151 online h\u00edrforr\u00e1sok ellen\u0151rz\u00e9s\u00e9re vagy szankcion\u00e1l\u00e1s\u00e1ra.\nAzokat a - j\u00e1rv\u00e1nnyal kapcsolatos \u00e1lh\u00edrekr\u0151l sz\u00f3l\u00f3 - bejelent\u00e9seket, amelyek eset\u00e9ben felmer\u00fclhet a r\u00e9mh\u00edrterjeszt\u00e9s gyan\u00faja, az Internet Hotline a rend\u0151rs\u00e9gnek k\u00fcldi vizsg\u00e1latra - k\u00f6z\u00f6lt\u00e9k, hozz\u00e1t\u00e9ve, hogy az \u00fcgyek t\u00f6bb mint fel\u00e9t tov\u00e1bb\u00edtott\u00e1k.\nId\u00e9n az adathal\u00e1sz \u00e9s a kiskor\u00faakra k\u00e1ros tartalmakkal kapcsolatos bejelent\u00e9sek sz\u00e1ma is a t\u00f6bbsz\u00f6r\u00f6s\u00e9re n\u0151tt: az el\u0151bbi kateg\u00f3ri\u00e1b\u00f3l a tavalyi azonos id\u0151szakhoz, az ut\u00f3bbib\u00f3l pedig az eg\u00e9sz \u00e9vhez k\u00e9pest is t\u00f6bb mint k\u00e9tszer annyi \u00e9rkezett - olvashat\u00f3 a k\u00f6zlem\u00e9nyben.\n\n\nMTI 2020. \u00e1prilis 24.\n\n"}]