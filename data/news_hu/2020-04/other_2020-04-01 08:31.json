[{"date": "2020-04-01 08:31", "url": "https://koronavirus.gov.hu/cikkek/ketmilliard-forintos-palyazati-lehetoseg-hazai-sertes-es-baromfiagazat-jarvanyvedelmi", "h1": "K\u00e9tmilli\u00e1rd forintos p\u00e1ly\u00e1zati lehet\u0151s\u00e9g a hazai sert\u00e9s- \u00e9s baromfi\u00e1gazat j\u00e1rv\u00e1nyv\u00e9delmi beruh\u00e1z\u00e1sainak t\u00e1mogat\u00e1s\u00e1ra", "body": "\nAz Agr\u00e1rminiszt\u00e9rium a Vid\u00e9kfejleszt\u00e9si program keret\u00e9ben k\u00e9tmilli\u00e1rd forintos keret\u00f6sszeggel hirdetett p\u00e1ly\u00e1zati felh\u00edv\u00e1st a j\u00e1rv\u00e1ny\u00fcgyi kock\u00e1zatok \u00e1ltal legink\u00e1bb s\u00fajtott \u00e9s a fejleszt\u00e9sekkel leghat\u00e9konyabban v\u00e9dhet\u0151 telepekkel rendelkez\u0151 sert\u00e9s- \u00e9s baromfi\u00e1gazat j\u00e1rv\u00e1nyv\u00e9delmi beruh\u00e1z\u00e1sainak t\u00e1mogat\u00e1s\u00e1ra - k\u00f6z\u00f6lte Nagy Istv\u00e1n agr\u00e1rminiszter az MTI-vel.\n\n\nA miniszter kiemelte, az \u00faj, \"Baromfi- \u00e9s sert\u00e9start\u00f3 telepek j\u00e1rv\u00e1nyv\u00e9delmi rendszereinek fejleszt\u00e9se\" elnevez\u00e9s\u0171 felh\u00edv\u00e1s c\u00e9lja a k\u00fcl\u00f6nb\u00f6z\u0151 j\u00e1rv\u00e1nyos \u00e1llatbetegs\u00e9gek \u00e1llattart\u00f3 telepeken t\u00f6rt\u00e9n\u0151 megjelen\u00e9si kock\u00e1zat\u00e1nak cs\u00f6kkent\u00e9se, k\u00fcl\u00f6nb\u00f6z\u0151 technol\u00f3giai alkalmaz\u00e1sok beszerz\u00e9s\u00e9nek \u00e9s ki\u00e9p\u00edt\u00e9s\u00e9nek t\u00e1mogat\u00e1s\u00e1val. Ennek keret\u00e9ben t\u00e1mogathat\u00f3k p\u00e9ld\u00e1ul a j\u00e1rv\u00e1nyv\u00e9delemhez kapcsol\u00f3d\u00f3, \u00e9p\u00edt\u00e9ssel j\u00e1r\u00f3 beruh\u00e1z\u00e1sok, valamint \u00e9p\u00edt\u00e9ssel nem j\u00e1r\u00f3, a j\u00e1rv\u00e1nyv\u00e9delemhez kapcsol\u00f3d\u00f3 eszk\u00f6z\u00f6k, g\u00e9pek beszerz\u00e9sei is.\nHangs\u00falyozta: a felh\u00edv\u00e1s kedvezm\u00e9nyezettjei mez\u0151gazdas\u00e1gi termel\u0151k, valamint kollekt\u00edv beruh\u00e1z\u00e1s eset\u00e9n termel\u0151i csoportok, termel\u0151i szervezetek, a mez\u0151gazdas\u00e1gi termel\u0151k tags\u00e1g\u00e1val m\u0171k\u00f6d\u0151 sz\u00f6vetkezetek, valamint szoci\u00e1lis sz\u00f6vetkezetek lehetnek. A 2 milli\u00e1rd forintos keret\u00f6sszeg\u0171 p\u00e1ly\u00e1zatnak k\u00f6sz\u00f6nhet\u0151en az egyes egy\u00e9ni \u00e9s kollekt\u00edv beruh\u00e1z\u00e1sok is maximum 30 milli\u00f3 forintos vissza nem t\u00e9r\u00edtend\u0151 t\u00e1mogat\u00e1shoz juthatnak, a region\u00e1lis besorol\u00e1st\u00f3l f\u00fcgg\u0151en 40-50 sz\u00e1zal\u00e9kos t\u00e1mogat\u00e1si intenzit\u00e1s mellett. A fiatal mez\u0151gazdas\u00e1gi termel\u0151 \u00e1ltal v\u00e9grehajtott projektek 10 sz\u00e1zal\u00e9kponttal megemelt t\u00e1mogat\u00e1si intenzit\u00e1sra jogosultak - tette hozz\u00e1 a t\u00e1rcavezet\u0151.\nNagy Istv\u00e1n kifejtette: a Vid\u00e9kfejleszt\u00e9si program p\u00e1ly\u00e1zat\u00e1ra 2020. \u00e1prilis 27. napj\u00e1t\u00f3l 2022. \u00e1prilis 26. napj\u00e1ig ny\u00fajthat\u00f3k be a t\u00e1mogat\u00e1si k\u00e9relmek a www.mvh.allamkincstar.gov.hu honlapon. Az els\u0151 \u00e9rt\u00e9kel\u00e9si szakasz 2020. m\u00e1jus 11. napj\u00e1ig tart. Az egyes \u00e9rt\u00e9kel\u00e9si hat\u00e1rnapokig beny\u00fajtott projektek elb\u00edr\u00e1l\u00e1sa egy\u00fcttesen t\u00f6rt\u00e9nik.\nA felh\u00edv\u00e1s r\u00e9szleteir\u0151l a www.szechenyi2020.hu oldalon lehet t\u00e1j\u00e9koz\u00f3dni.\nForr\u00e1s: MTI\n\n"}]