[{"date": "2020-04-23 14:15", "url": "https://koronavirus.gov.hu/cikkek/naprol-napra-no-fertozottek-szama", "h1": "Napr\u00f3l napra n\u0151 a fert\u0151z\u00f6ttek sz\u00e1ma", "body": "\nM\u00e9g emelked\u0151 tendenci\u00e1t mutat a koronav\u00edrus-j\u00e1rv\u00e1ny, nem vagyunk a v\u00e9g\u00e9n, napr\u00f3l napra t\u00f6bb a fert\u0151z\u00f6tt - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\u00a0\nM\u00fcller Cec\u00edlia k\u00f6z\u00f6lte, hogy folytat\u00f3dik az id\u0151sotthonok ellen\u0151rz\u00e9se, ami megel\u0151z\u00e9si c\u00e9lt is szolg\u00e1l. Egyr\u00e9szt sz\u00e1mon k\u00e9rik az eddig hozott int\u00e9zked\u00e9sek v\u00e9grehajt\u00e1s\u00e1t, a jogszab\u00e1lyoknak val\u00f3 megfelel\u00e9st, de egyfajta konzult\u00e1ci\u00f3t is folytatnak: a n\u00e9peg\u00e9szs\u00e9g\u00fcgyi szakemberek helyben is seg\u00edtik az id\u0151sotthonokban dolgoz\u00f3k munk\u00e1j\u00e1t - sorolta.\n\nKit\u00e9rt arra, hogy folyamatos az id\u0151sotthonok fert\u0151tlen\u00edt\u00e9se is. Azokon a helyeken kezdt\u00e9k meg ezt a munk\u00e1t, ahol magas a gondozottak sz\u00e1ma, \u00e9s fordult m\u00e1r el\u0151 megbeteged\u00e9s. Azonban ott is v\u00e9geznek majd fert\u0151tlen\u00edt\u00e9st - megel\u0151z\u0151 jelleggel -, ahol m\u00e9g nincs fert\u0151z\u00f6tt - mondta.\nM\u00fcller Cec\u00edlia besz\u00e9lt arr\u00f3l is, hogy a j\u00e1rv\u00e1ny kezdete \u00f3ta jelent\u0151sen megn\u0151tt az ig\u00e9ny a k\u00e9z- \u00e9s fel\u00fcletfert\u0151tlen\u00edt\u0151 szerekre. Elmondta, a Nemzeti N\u00e9peg\u00e9szs\u00e9g\u00fcgyi K\u00f6zpont eddig 70 ideiglenes enged\u00e9lyt adott ki k\u00fcl\u00f6nb\u00f6z\u0151 v\u00e1llalatoknak ezen szerek gy\u00e1rt\u00e1s\u00e1ra.\nJelezte, ebben a term\u00e9kk\u00f6rben is sok a hamis term\u00e9k, azonban a fogyaszt\u00f3 a c\u00edmk\u00e9r\u0151l t\u00e1j\u00e9koz\u00f3dhat, ahol megtal\u00e1lhat\u00f3k a term\u00e9k jellemz\u0151 \u00f6sszetev\u0151i, a felhaszn\u00e1l\u00e1si \u00e9s adagol\u00e1si javaslatok \u00e9s a gy\u00e1rt\u00e1shoz kiadott enged\u00e9lysz\u00e1m is. Ha ez ut\u00f3bbi nem szerepel az \u00e1ruc\u00edmk\u00e9nt, akkor az gyan\u00fara adhat okot - tette hozz\u00e1.\nFelh\u00edvta a figyelmet, hogy ezeket a fert\u0151tlen\u00edt\u0151szereket j\u00f3l elk\u00fcl\u00f6n\u00edtve kell t\u00e1rolni, \u00e9s semmi esetre se \u00f6nts\u00fck \u00e1t \u00e9lelmiszeres dobozba, vagy ki\u00fcr\u00fclt \u00fcd\u00edt\u0151s flakonba, mert ez megt\u00e9veszt\u0151 lehet.\nK\u00e9rd\u00e9sre v\u00e1laszolva az orsz\u00e1gos tisztif\u0151orvos c\u00e1folta azokat az ellenz\u00e9ki \u00e1ll\u00edt\u00e1sokat, miszerint a Magyarorsz\u00e1gra \u00e9rkez\u0151 maszkok rakt\u00e1rakban porosodn\u00e1nak. Mint mondta, ezek fogy\u00f3eszk\u00f6z\u00f6k \u00e9s els\u0151sorban az eg\u00e9szs\u00e9g\u00fcgyi dolgoz\u00f3k v\u00e9delm\u00e9t szolg\u00e1lj\u00e1k. Folyamatos a kisz\u00e1ll\u00edt\u00e1s a k\u00f3rh\u00e1zakba, mivel a maszkok nagy t\u00e9telben fogynak, egy eg\u00e9szs\u00e9g\u00fcgyi dolgoz\u00f3 legfeljebb egy m\u0171szakra, illetve p\u00e1r \u00f3r\u00e1ig haszn\u00e1l egy maszkot.\nM\u00fcller Cec\u00edlia szint\u00e9n k\u00e9rd\u00e9s kapcs\u00e1n t\u00e9rt ki arra, hogy a t\u00e1rsash\u00e1zat nem k\u00f6telezik semmire, ha ott egy, vagy t\u00f6bb lak\u00f3n\u00e1l k\u00f6telez\u0151 h\u00e1zi karant\u00e9nt rendelnek el. A lak\u00e1s bej\u00e1rat\u00e1ra ker\u00fcl a piros sz\u00edn\u0171 figyelemfelkelt\u0151 c\u00e9dula, a t\u00e1rsash\u00e1z bej\u00e1rat\u00e1n\u00e1l pedig egy s\u00e1rga felirat jelzi, hogy abban a h\u00e1zban vannak fert\u0151z\u00f6ttek.\nHozz\u00e1tette: a t\u00e1rsash\u00e1zat nem k\u00f6telezik semmire, hiszen a hat\u00f3s\u00e1g szem\u00e9lyekr\u0151l d\u00f6nt \u00e9s int\u00e9zkedik, azonban a k\u00f6z\u00f6s tereket - l\u00e9pcs\u0151h\u00e1z, korl\u00e1t, lift - \u00e9rdemes \u00e1tfert\u0151tlen\u00edteni. Eddig nem volt arra p\u00e9lda, hogy egy eg\u00e9sz t\u00e1rsash\u00e1zat helyeztek volna karant\u00e9n al\u00e1.\nA k\u00f6zelg\u0151 any\u00e1k napja alkalm\u00e1b\u00f3l a szakember elmondta azt is, hogy az ilyenkor adott vir\u00e1g nem jelent vesz\u00e9ly. A koronav\u00edrus egy l\u00e9g\u00fati v\u00edrus, \u00edgy is lehet elkapni - tette hozz\u00e1.\nElmondta azt is, hogy a h\u00e1zilag k\u00e9sz\u00edtett pamut maszkokat \u00e9rdemes hatvan, vagy magasabb h\u0151fokon mosni.\n\u00a0\nForr\u00e1s: MTI\n\u00a0\n\n"}]