[{"date": "2020-04-06 16:49", "url": "https://koronavirus.gov.hu/cikkek/ujabb-vedoeszkozok-erkeztek-magyarorszagra", "h1": "\u00dajabb v\u00e9d\u0151eszk\u00f6z\u00f6k \u00e9rkeztek Magyarorsz\u00e1gra ", "body": "\nMaszkokat \u00e9s v\u00e9d\u0151ruh\u00e1kat k\u00fcld\u00f6tt Magyarorsz\u00e1gnak a Fudan Egyetem - k\u00f6z\u00f6lte az Innov\u00e1ci\u00f3s\u00a0\u00e9s Technol\u00f3giai Miniszt\u00e9rium. A k\u00ednai fels\u0151oktat\u00e1si int\u00e9zm\u00e9ny \u00e1ltal felaj\u00e1nlott 56 ezer maszk \u00e9s 300 v\u00e9d\u0151ruha m\u00e1s adom\u00e1nyokkal egy\u00fctt egy Sanghajb\u00f3l indult rep\u00fcl\u0151g\u00e9pen jutott el haz\u00e1nkba h\u00e9tf\u0151n.\n\nA koronav\u00edrussal szembeni v\u00e9dekez\u00e9st szolg\u00e1l\u00f3 eszk\u00f6z\u00f6k jelenleg els\u0151sorban K\u00edn\u00e1ban \u00e9rhet\u0151ek el nagy t\u00e9telben. A k\u00e9t orsz\u00e1g viszonya a keleti nyit\u00e1s politik\u00e1j\u00e1nak jegy\u00e9ben az elm\u00falt \u00e9vekben kedvez\u0151en alakult, a Fudan Egyetem kifejezetten fontosnak tartja a magyar egy\u00fcttm\u0171k\u00f6d\u00e9st. Az int\u00e9zm\u00e9ny rendk\u00edv\u00fcl j\u00f3 kapcsolatot \u00e1pol az\u00a0Innov\u00e1ci\u00f3s\u00a0\u00e9s Technol\u00f3giai Miniszt\u00e9riummal \u00e9s a Magyar Nemzeti Bankkal is. A korm\u00e1nyzati, tartom\u00e1nyi, v\u00e1rosi \u00e9s c\u00e9ges adom\u00e1nyok mellett a Fudan a k\u00ednai egyetemek k\u00f6z\u00fcl els\u0151k\u00e9nt aj\u00e1nlott fel v\u00e9d\u0151eszk\u00f6z\u00f6ket, amelyek a Shanghaji F\u0151konzul\u00e1tus \u00e1ltal koordin\u00e1lt sz\u00e1ll\u00edtm\u00e1nyban \u00e9rt\u00e9k el \u00fati c\u00e9ljukat h\u00e9tf\u0151n kora d\u00e9lut\u00e1n. A tekint\u00e9lyes nemzetk\u00f6zi rangsor, a QS World University Ranking szerint a Fudan a vil\u00e1g 40. legjobb egyeteme. A sanghaji k\u00f6zpont\u00fa int\u00e9zm\u00e9ny t\u00f6bb mint 4500 oktat\u00f3ja t\u00f6bb mint 30 ezer hallgat\u00f3t tan\u00edt. Orb\u00e1n Viktor minisztereln\u00f6k tavaly okt\u00f3ber v\u00e9g\u00e9n fogadta a k\u00ednai egyetem deleg\u00e1ci\u00f3j\u00e1t. Palkovics L\u00e1szl\u00f3\u00a0innov\u00e1ci\u00f3s\u00a0\u00e9s technol\u00f3giai miniszter 2019 december\u00e9ben \u00edrt al\u00e1 egyet\u00e9rt\u00e9si nyilatkozatot Hsz\u00fc Ning-senggel, a Fudan Egyetem eln\u00f6k\u00e9vel. A dokumentumban a felek meger\u0151s\u00edtik k\u00f6z\u00f6s \u00e9rdekelts\u00e9g\u00fcket az int\u00e9zm\u00e9ny budapesti kampusz\u00e1nak l\u00e9trehoz\u00e1s\u00e1ban. A K\u00edn\u00e1ban k\u00f6zvetlen miniszt\u00e9riumi ir\u00e1ny\u00edt\u00e1s al\u00e1 tartoz\u00f3 egyetemek egyik\u00e9nek sincs m\u00e9g k\u00fclf\u00f6ldi kampusza. Magyarorsz\u00e1g az egy\u00fcttm\u0171k\u00f6d\u00e9snek k\u00f6sz\u00f6nhet\u0151en region\u00e1lis tud\u00e1sk\u00f6zpontt\u00e1 v\u00e1lhat. A vil\u00e1g legsz\u0171kebb \u00e9lvonal\u00e1ba tartoz\u00f3 Fudan hazai szerepv\u00e1llal\u00e1sa felgyors\u00edtja a magyar fels\u0151oktat\u00e1s megkezdett nemzetk\u00f6zies\u00edt\u00e9s\u00e9t. Az \u00faj kampusz r\u00e9szleteinek kidolgoz\u00e1sa intenz\u00edv k\u00f6z\u00f6s munka keret\u00e9ben folyik az \u00e9p\u00edtkez\u00e9s, majd a k\u00e9pz\u00e9s miel\u0151bbi elind\u00edt\u00e1sa \u00e9rdek\u00e9ben.\n\nMTI\n\n"}]