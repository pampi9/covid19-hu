[{"date": "2020-04-30 09:18", "url": "https://koronavirus.gov.hu/cikkek/nyitva-maradhatnak-viragboltok-hosszu-hetvegen", "h1": "Nyitva maradhatnak a vir\u00e1gboltok a hossz\u00fa h\u00e9tv\u00e9g\u00e9n", "body": "\nAz Agr\u00e1rminiszt\u00e9rium kezdem\u00e9nyez\u00e9s\u00e9re az any\u00e1k napja miatt a hossz\u00fa h\u00e9tv\u00e9g\u00e9re feloldj\u00e1k a vir\u00e1gboltok nyitva tart\u00e1s\u00e1ra vonatkoz\u00f3 korl\u00e1toz\u00e1sokat \u2013 k\u00f6z\u00f6lte Nagy Istv\u00e1n t\u00e1rcavezet\u0151. Az \u00e9rintett \u00fczletek \u00edgy p\u00e9nteken, szombaton \u00e9s vas\u00e1rnap is korl\u00e1toz\u00e1s n\u00e9lk\u00fcl fogadhatnak majd v\u00e1s\u00e1rl\u00f3kat.\n\n\nAz agr\u00e1rminiszter arra eml\u00e9keztetett, hogy vir\u00e1gv\u00e1s\u00e1rl\u00e1ssal sz\u00e1mos munkahely megmenthet\u0151, a k\u00f6rnyezet pedig otthonosabb\u00e1 var\u00e1zsolhat\u00f3 a koronav\u00edrus-j\u00e1rv\u00e1ny idej\u00e9n. Nagy Istv\u00e1n arra h\u00edvta fel a figyelmet, hogy a multinacion\u00e1lis \u00fczletl\u00e1ncokra nem vonatkoznak a kor\u00e1bban bevezetett korl\u00e1toz\u00e1sok, ez\u00e9rt egyenl\u0151tlen versenyfelt\u00e9telek alakultak ki a vir\u00e1gpiacon. Emiatt a vir\u00e1gboltoknak m\u00e1r eddig is jelent\u0151s bev\u00e9telr\u0151l kellett lemondaniuk, a j\u00e1rv\u00e1ny miatt r\u00e1ad\u00e1sul a ballag\u00e1s is elmarad, holott ez az alkalom minden \u00e9vben nagyon komoly forgalmat jelentett az \u00e1gazatnak - tette hozz\u00e1 a t\u00e1rcavezet\u0151.\nHangs\u00falyozta: a teljes nyitva tart\u00e1s ideiglenes vissza\u00e1ll\u00edt\u00e1sa a vir\u00e1g\u00e1rusoknak \u00e9s a v\u00e1s\u00e1rl\u00f3knak is nagy seg\u00edts\u00e9get jelent, hiszen az els\u0151 m\u00e1jusi vas\u00e1rnapon t\u00f6bb id\u0151 marad, hogy mindenki megvegye a szeretteinek sz\u00e1nt csokrokat. A j\u00e1rv\u00e1ny a lehet\u0151 legrosszabbkor, a legfontosabb \u00e9rt\u00e9kes\u00edt\u00e9si id\u0151szak\u00e1ban hozta neh\u00e9z helyzetbe az \u00e1gazat szerepl\u0151it. Ez\u00e9rt a korm\u00e1ny d\u00f6nt\u00e9s\u00e9nek megfelel\u0151en ez\u00e9rt a d\u00edszn\u00f6v\u00e9nyekkel foglalkoz\u00f3 munk\u00e1ltat\u00f3k j\u00fanius v\u00e9g\u00e9ig mentes\u00fclnek a munkav\u00e1llal\u00f3ik munkab\u00e9rei ut\u00e1ni k\u00f6zterhek megfizet\u00e9se al\u00f3l. Tov\u00e1bb\u00e1 a munkav\u00e1llal\u00f3knak a j\u00e1rul\u00e9kok k\u00f6z\u00fcl csak a 4 sz\u00e1zal\u00e9kos term\u00e9szetbeni eg\u00e9szs\u00e9gbiztos\u00edt\u00e1si j\u00e1rul\u00e9kot kell megfizetni\u00fck, de annak m\u00e9rt\u00e9ke nem haladhatja meg a 7710 forintot \u2013 emelte ki az agr\u00e1rminiszter.\n\u00a0\n(AM Sajt\u00f3iroda)\n\n"}]