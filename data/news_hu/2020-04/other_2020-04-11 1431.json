[{"date": "2020-04-11 14:31", "url": "https://koronavirus.gov.hu/cikkek/europa-legmodernebb-mobil-jarvanykorhazat-kereste-fel-orban-viktor", "h1": "Eur\u00f3pa legmodernebb mobil j\u00e1rv\u00e1nyk\u00f3rh\u00e1z\u00e1t kereste fel Orb\u00e1n Viktor", "body": "\nSzombaton Kiskunhalason tartott ellen\u0151rz\u00e9st Orb\u00e1n Viktor minisztereln\u00f6k, ahol megtekintette a mobil j\u00e1rv\u00e1nyk\u00f3rh\u00e1zat, egy v\u00e9d\u0151ruha-varr\u00f3\u00fczemet \u00e9s a v\u00e1rosi k\u00f3rh\u00e1zat; tapasztalatair\u00f3l ez\u00fattal is a Facebook-oldal\u00e1n k\u00f6z\u00f6l vide\u00f3kat - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\nA kiskunhalasi mobil j\u00e1rv\u00e1nyk\u00f3rh\u00e1z rekordid\u0151, mind\u00f6ssze k\u00e9t \u00e9s f\u00e9l h\u00e9t alatt \u00e9p\u00fclt fel - jelentette a korm\u00e1nyf\u0151nek T\u00f3th Tam\u00e1s vez\u00e9r\u0151rnagy, akci\u00f3csoport-parancsnok, a b\u00fcntet\u00e9s-v\u00e9grehajt\u00e1s orsz\u00e1gos parancsnoka, hozz\u00e1t\u00e9ve: jelenleg nincs enn\u00e9l modernebb ilyen t\u00edpus\u00fa k\u00f3rh\u00e1z eg\u00e9sz Eur\u00f3p\u00e1ban.\n\nOrb\u00e1n Viktor felkeresett egy kont\u00e9ner\u00fczemet, ahol az \u00e1ltal\u00e1ban egyenruh\u00e1kat varr\u00f3 n\u0151i rabok most \u00e1t\u00e1lltak l\u00e1togat\u00f3i v\u00e9d\u0151ruh\u00e1k gy\u00e1rt\u00e1s\u00e1ra.\n\nA v\u00e1rosi k\u00f3rh\u00e1zba el\u0151zetes bejelent\u00e9s n\u00e9lk\u00fcl \u00e9rkez\u0151 korm\u00e1nyf\u0151 meghallgatta az int\u00e9zm\u00e9nyt vezet\u0151 orvosok besz\u00e1mol\u00f3j\u00e1t az ott foly\u00f3 j\u00e1rv\u00e1ny\u00fcgyi v\u00e9dekez\u00e9sr\u0151l, az ell\u00e1t\u00e1s t\u00e1rgyi \u00e9s szem\u00e9lyi felt\u00e9teleir\u0151l, a j\u00e1rv\u00e1nyk\u00f3rh\u00e1zzal val\u00f3 egy\u00fcttm\u0171k\u00f6d\u00e9sr\u0151l.\n\nMTI 2020. \u00e1prilis 11., szombat 14:18\n\n"}]