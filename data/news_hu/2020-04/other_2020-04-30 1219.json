[{"date": "2020-04-30 12:19", "url": "https://koronavirus.gov.hu/cikkek/ujabb-palyazati-forrassal-tamogatja-az-agrarminiszterium-hazai-gazdak-termeloi-csoportjait", "h1": "\u00dajabb p\u00e1ly\u00e1zati forr\u00e1ssal t\u00e1mogatja az Agr\u00e1rminiszt\u00e9rium a hazai gazd\u00e1k termel\u0151i csoportjait", "body": "\nAz Agr\u00e1rminiszt\u00e9rium a Vid\u00e9kfejleszt\u00e9si Program keret\u00e9ben h\u00e1rommilli\u00e1rd forintos keret\u00f6sszeggel hirdetett \u00fajabb p\u00e1ly\u00e1zati felh\u00edv\u00e1st az elismer\u00e9sben r\u00e9szes\u00edtett termel\u0151i csoportok, termel\u0151i szervezetek r\u00e9sz\u00e9re, azok l\u00e9trehoz\u00e1s\u00e1nak \u00e9s m\u0171k\u00f6d\u00e9s\u00e9nek el\u0151seg\u00edt\u00e9se \u00e9rdek\u00e9ben - k\u00f6z\u00f6lte a miniszt\u00e9rium az MTI-vel cs\u00fct\u00f6rt\u00f6k\u00f6n.\n\n\nAz agr\u00e1rt\u00e1rca kiemelt c\u00e9lja az agr\u00e1rgazdas\u00e1gi v\u00e1llalkoz\u00e1sok hazai \u00e9s nemzetk\u00f6zi piaci poz\u00edci\u00f3inak er\u0151s\u00edt\u00e9se, amelynek egyik fontos eszk\u00f6ze az egy\u00fcttm\u0171k\u00f6d\u00e9sek \u00f6szt\u00f6nz\u00e9se, a termel\u0151i csoportok l\u00e9trehoz\u00e1s\u00e1nak \u00e9s fejleszt\u00e9s\u00e9nek el\u0151seg\u00edt\u00e9se. A mostani p\u00e1ly\u00e1zat keret\u00e9ben, a 2014. janu\u00e1r 1-n\u00e9l nem r\u00e9gebben alakult, elismert termel\u0151i csoportok, termel\u0151i szervezetek egy\u00fcttm\u0171k\u00f6d\u00e9s\u00e9t t\u00e1mogatj\u00e1k - \u00edrt\u00e1k.\nA felh\u00edv\u00e1s kedvezm\u00e9nyezettjei a vissza nem t\u00e9r\u00edtend\u0151 t\u00e1mogat\u00e1st az elismer\u00e9st k\u00f6vet\u0151 5 \u00e9ven kereszt\u00fcl vehetik ig\u00e9nybe, a term\u00e9keik \u00e9rt\u00e9kes\u00edt\u00e9se alapj\u00e1n sz\u00e1m\u00edtott \u00e1tal\u00e1ny\u00f6sszeg form\u00e1j\u00e1ban. A t\u00e1mogat\u00e1s maximum \u00f6sszege termel\u0151i csoportonk\u00e9nt \u00e9vente 100 000 eur\u00f3nak megfelel\u0151 forint\u00f6sszeg.\nA p\u00e1ly\u00e1zatra 2020. m\u00e1jus 25-\u00e9t\u0151l 2022. m\u00e1jus 25-\u00e9ig, illetve a forr\u00e1sok rendelkez\u00e9sre \u00e1ll\u00e1s\u00e1nak napj\u00e1ig - ny\u00fajthat\u00f3k be a t\u00e1mogat\u00e1si k\u00e9relmek a www.mvh.allamkincstar.gov.hu honlapon. Az els\u0151 \u00e9rt\u00e9kel\u00e9si szakasz 2020. j\u00fanius 30-\u00e1ig tart. Az egyes \u00e9rt\u00e9kel\u00e9si hat\u00e1rnapokig beny\u00fajtott projekteket egy\u00fcttesen b\u00edr\u00e1lj\u00e1k el. Az \u00e9rintettek a most megjelent p\u00e1ly\u00e1zati felh\u00edv\u00e1s r\u00e9szleteir\u0151l a www.szechenyi2020.hu oldalon t\u00e1j\u00e9koz\u00f3dhatnak.\n\u00a0\nForr\u00e1s: MTI\n\n"}]