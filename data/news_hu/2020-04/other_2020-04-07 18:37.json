[{"date": "2020-04-07 18:37", "url": "https://koronavirus.gov.hu/cikkek/felkeszulnek-videki-korhazak-lelegeztetogep-kezeles-oktatas-indult", "h1": " Felk\u00e9sz\u00fclnek a vid\u00e9ki k\u00f3rh\u00e1zak is, l\u00e9legeztet\u0151g\u00e9p kezel\u00e9s oktat\u00e1s is indult", "body": "\n\u00dajabb fert\u0151tlen\u00edt\u0151szer-sz\u00e1ll\u00edtm\u00e1nyok \u00e9s egy\u00e9ni v\u00e9d\u0151eszk\u00f6z\u00f6k \u00e9rkeztek vid\u00e9ki v\u00e1rosokba, Szegeden l\u00e9legeztet\u0151g\u00e9pek kezel\u00e9s\u00e9r\u0151l ind\u00edtottak oktat\u00e1st eg\u00e9szs\u00e9g\u00fcgyi dolgoz\u00f3knak.\n\nA Debreceni Egyetem (DE) Ken\u00e9zy Gyula k\u00f3rh\u00e1z\u00e1n\u00e1l k\u00e9t katonai s\u00e1trat \u00e1ll\u00edtottak fel a betegek \u00e9s az eg\u00e9szs\u00e9g\u00fcgyi dolgoz\u00f3k v\u00e9delme \u00e9rdek\u00e9ben. Az egyik s\u00e1torban el\u0151sz\u0171rik az \u00e9rkez\u0151ket, a m\u00e1sikban pedig elk\u00fcl\u00f6n\u00edtve v\u00e1rakozhatnak az ell\u00e1t\u00e1son \u00e1tesett hazaindul\u00f3k. A s\u00e1trakban szerd\u00e1n kezd\u0151dik el a munka. Az egyetem a k\u00f6zlem\u00e9ny\u00e9ben felh\u00edvta a figyelmet: tov\u00e1bbra is \u00e9rv\u00e9nyes, hogy a Ken\u00e9zy Gyula egyetemi k\u00f3rh\u00e1z s\u00fcrg\u0151ss\u00e9gi oszt\u00e1ly\u00e1ra csak azok a betegek menjenek, akiknek l\u00e1zzal, k\u00f6h\u00f6g\u00e9ssel p\u00e1rosul\u00f3 l\u00e9g\u00fati panaszai vannak. A be\u00e9rkez\u0151 betegek el\u0151zetes vizsg\u00e1laton esnek \u00e1t. \u00a0\u00a0A fels\u0151 l\u00e9g\u00fati t\u00fcneteket mutat\u00f3 betegeket kiz\u00e1r\u00f3lag a j\u00e1rv\u00e1nyellenes k\u00fczdelemre kijel\u00f6lt l\u00e9g\u00fati s\u00fcrg\u0151ss\u00e9gi ell\u00e1t\u00f3 helyen, a Ken\u00e9zy k\u00f3rh\u00e1zban fogadj\u00e1k - jelezte az egyetem.\nA Szegedi Tudom\u00e1nyegyetem (SZTE) Szent-Gy\u00f6rgyi Albert Klinikai K\u00f6zpont orvosainak \u00e9s szakdolgoz\u00f3inak - a koronav\u00edrus-j\u00e1rv\u00e1ny terjed\u00e9s\u00e9re val\u00f3 felk\u00e9sz\u00fcl\u00e9s \u00e9rdek\u00e9ben - l\u00e9legeztet\u0151g\u00e9pek kezel\u00e9s\u00e9r\u0151l ind\u00edtottak oktat\u00e1st.\nAz e-learning k\u00e9pz\u00e9se keret\u00e9ben a l\u00e9legeztet\u0151g\u00e9pek kezel\u00e9s\u00e9t, az alapvet\u0151 l\u00e9legeztet\u00e9si be\u00e1ll\u00edt\u00e1sokat, riaszt\u00e1skezel\u00e9seket, zavarelh\u00e1r\u00edt\u00e1si l\u00e9p\u00e9seket, valamint l\u00e9g\u00fatbiztos\u00edt\u00e1si \u00e9s l\u00e9legeztet\u00e9si \u00e1pol\u00e1si ismereteket saj\u00e1t\u00edthatnak el a r\u00e9sztvev\u0151k el\u0151zetes k\u00e9pzetts\u00e9g\u00fcknek megfelel\u0151en.\nA tatab\u00e1nyai Szent Borb\u00e1la K\u00f3rh\u00e1z f\u0151bej\u00e1rat\u00e1t lez\u00e1rt\u00e1k, az int\u00e9zm\u00e9nyben k\u00e9t teljesen k\u00fcl\u00f6n \u00fatvonalrendszert alak\u00edtottak ki. A k\u00f3rh\u00e1zba \u00e9rkez\u0151ket a gazdas\u00e1gi bej\u00e1ratn\u00e1l fogadj\u00e1k, ahol megm\u00e9rik testh\u0151m\u00e9rs\u00e9klet\u00fcket.\nV\u00edrusfert\u0151z\u00e9s gyan\u00faja eset\u00e9n a k\u00f3rh\u00e1z ter\u00fclet\u00e9n fel\u00e1ll\u00edtott katonai s\u00e1torban tov\u00e1bbi vizsg\u00e1latokat v\u00e9geznek - mondta az int\u00e9zm\u00e9ny sajt\u00f3referense. Balogh M\u00e1rta k\u00f6zl\u00e9se szerint a k\u00f3rh\u00e1z C \u00e9p\u00fclet\u00e9ben rendezt\u00e9k be a v\u00edrusfert\u0151z\u00f6ttek \u00e1pol\u00e1s\u00e1ra szolg\u00e1l\u00f3 r\u00e9szleget.\n\nMTI\n\u00a0\n\n"}]