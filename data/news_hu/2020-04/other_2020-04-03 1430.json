[{"date": "2020-04-03 14:30", "url": "https://koronavirus.gov.hu/cikkek/tomeges-megbetegedes-nehezen-elkerulheto", "h1": "A t\u00f6meges megbeteged\u00e9s nehezen elker\u00fclhet\u0151 ", "body": "\nNoha napr\u00f3l napra n\u0151tt a fert\u0151z\u00f6ttek sz\u00e1ma, m\u00e9g mindig a csoportos megbeteged\u00e9sek f\u00e1zis\u00e1ban vagyunk - k\u00f6z\u00f6lte k\u00e9rd\u00e9sre v\u00e1laszolva az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta: tov\u00e1bbra is ker\u00fclni kell a v\u00edrus \u00e1tad\u00e1s\u00e1nak lehet\u0151s\u00e9g\u00e9t, ez\u00e9rt maradjunk otthon \u00e9s vigy\u00e1zzunk a s\u00e9r\u00fcl\u00e9keny csoportokra.\nM\u00e9g mindig a j\u00e1rv\u00e1nyg\u00f6rbe ellapos\u00edt\u00e1sa a c\u00e9l, ami ugyan \"id\u0151ben meghosszabb\u00edtja\" a j\u00e1rv\u00e1nyt, azonban jobb az eg\u00e9szs\u00e9g\u00fcgynek, mert nem egyszerre jelenik meg sok beteg a rendszerben. Ebben seg\u00edt a lakoss\u00e1g fegyelmezett magatart\u00e1sa, a szab\u00e1lyok \u00e9s aj\u00e1nl\u00e1sok betart\u00e1sa - tette hozz\u00e1.\nKiemelte: nem indokolt elhalasztani a gyerekek \u00e9letkorhoz k\u00f6t\u00f6tt k\u00f6telez\u0151 v\u00e9d\u0151olt\u00e1sait, azokat a h\u00e1zi gyermekorvos tan\u00e1csad\u00e1si id\u0151ben, id\u0151pontot egyeztetve adja be. Az iskolai olt\u00e1sokkal kapcsolatban elmondta, ezek most \u00e9rtelemszer\u0171en eltol\u00f3dnak a j\u00e1rv\u00e1ny ut\u00e1ni id\u0151szakra, de ezeket a v\u00e9d\u0151olt\u00e1sokat is megkapj\u00e1k majd a gyerekek. Jelezte, a v\u00e9d\u0151n\u0151i ell\u00e1t\u00e1st is \u00fagy alak\u00edtott\u00e1k \u00e1t, hogy a minim\u00e1lisra cs\u00f6kkents\u00e9k a szem\u00e9lyes tal\u00e1lkoz\u00e1sok sz\u00e1m\u00e1t.\nN\u00e9h\u00e1ny t\u00e9vhitet eloszlatva M\u00fcller Cec\u00edlia elmondta: sem a k\u00e9zsz\u00e1r\u00edt\u00f3g\u00e9p, sem az UV-l\u00e1mpa, sem a testre sz\u00f3rt alkoholos/kl\u00f3ros permet nem el\u0151zi meg a v\u00edrusfert\u0151z\u00e9st. Hangs\u00falyozta, a meleg vizes, szappanos k\u00e9zmos\u00e1s, k\u00e9zsz\u00e1r\u00edt\u00e1s fontos, de maga a k\u00e9zsz\u00e1r\u00edt\u00f3g\u00e9p nem puszt\u00edtja el a v\u00edrust. Az UV-l\u00e1mpa a b\u0151rt nagyon ig\u00e9nybe veszi, ezeket ink\u00e1bb t\u00e1rgyak, fel\u00fcletek megvil\u00e1g\u00edt\u00e1s\u00e1ra kell haszn\u00e1lni. Az alkoholos/kl\u00f3ros testpermet a szervezetbe bejutott v\u00edrussal szemben nem hat\u00e9kony, ugyanakkor a ny\u00e1lkah\u00e1rty\u00e1t, b\u0151rt irrit\u00e1lja, k\u00e1ros\u00edthatja - mondta.\nA szakember megism\u00e9telte, nincs v\u00e9d\u0151olt\u00e1s a koronav\u00edrussal szemben, azonban t\u00f6bb kutat\u00f3csoport dolgozik ennek kifejleszt\u00e9s\u00e9n. Jelezte azt is, hogy az antibiotikumok sem hat\u00e9konyak a koronav\u00edrus-megbeteged\u00e9ssel szemben, de az orvos alkalmazhat ilyen k\u00e9sz\u00edtm\u00e9nyt, megel\u0151zve a bakteri\u00e1lis fel\u00fclfert\u0151z\u0151d\u00e9st.\nArra a k\u00e9rd\u00e9sre, hogy a koronav\u00edrus-fert\u0151z\u00e9s okozta betegs\u00e9gb\u0151l fel\u00e9p\u00fclteknek sz\u00fcks\u00e9g\u00fck van-e valamilyen tov\u00e1bbi \u00f3vint\u00e9zked\u00e9sre, az orsz\u00e1gos tisztif\u0151orvos nemmel felelt. Az azonban egy\u00e9ni, hogy kin\u00e9l mennyi ellenanyag termel\u0151d\u00f6tt a v\u00edrussal szemben, \u00e9s tov\u00e1bbi kutat\u00e1sok t\u00e9m\u00e1ja, hogy ez mennyi ideig v\u00e9d egy \u00fajabb megbeteged\u00e9st\u0151l.\nJelezte azt is, hogy annak, aki k\u00fclf\u00f6ldr\u0151l \u00e9rkezik - \u00edgy a napokban az Egyes\u00fclt \u00c1llamokb\u00f3l - k\u00e9t h\u00e9tre karant\u00e9nba kell vonulnia. Ez al\u00f3l azok kiv\u00e9telek, akik k\u00fclf\u00f6ld\u00f6n let\u00f6lt\u00f6tt\u00e9k a betegs\u00e9g lappang\u00e1si idej\u00e9nek sz\u00e1m\u00edt\u00f3 14 napot, \u00e9s hat\u00f3s\u00e1gi igazol\u00e1suk van arr\u00f3l, hogy labortesztj\u00fck negat\u00edv.\nM\u00fcller Cec\u00edlia azzal kapcsolatban, hogy a gyerekeknek adhat\u00f3 pneumococcus ellen haszn\u00e1lt egyik v\u00e9d\u0151olt\u00e1s nehezen beszerezhet\u0151, azt mondta, ezt az olt\u00e1st m\u00e1r a j\u00f3val a j\u00e1rv\u00e1ny el\u0151tt a Nemzeti N\u00e9peg\u00e9szs\u00e9g\u00fcgyi K\u00f6zpont beszerezte, \u00edgy az olt\u00f3anyag biztos\u00edtott.\nBesz\u00e9lt arr\u00f3l is, hogy a fert\u0151z\u00f6ttekr\u0151l k\u00f6z\u00f6lt adatok lak\u00f3hely szerinti adatok, \u00e9s elmondta azt is, hogy nincs az elhunytak k\u00f6z\u00f6tt orvos, \u00e1pol\u00f3, rend\u0151r.\nK\u00e9rd\u00e9sre v\u00e1laszolva k\u00f6z\u00f6lte: nem sz\u00fcks\u00e9ges tesztelni az eg\u00e9sz orsz\u00e1got, hiszen ez nem lenne hat\u00e1ssal a j\u00e1rv\u00e1ny terjed\u00e9s\u00e9re, a bevezetett \u00f3vint\u00e9zked\u00e9sek \u00e9s szab\u00e1lyok szolg\u00e1lj\u00e1k a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1t. Azt mondta: azokban az esetekben, amelyekben felmer\u00fcl a fert\u0151z\u0151d\u00e9s gyan\u00faja, elv\u00e9gzik a laborvizsg\u00e1latot.\nUgyancsak k\u00e9rd\u00e9sre v\u00e1laszolva elmondta azt is, hogy magyar betegekn\u00e9l is alkalmaznak hidroxiklorokin hat\u00f3anyag\u00fa gy\u00f3gyszert, amennyiben a kezel\u0151orvos ezt indokoltnak tartja. Ezen hat\u00f3anyag koronav\u00edrusos betegekn\u00e9l t\u00f6rt\u00e9n\u0151 alkalmaz\u00e1s\u00e1nak tapasztalataira nem t\u00e9rt ki v\u00e1lasz\u00e1ban M\u00fcller Cec\u00edlia.\n\nForr\u00e1s: MTI\n\n"}]