[{"date": "2020-04-29 18:06", "url": "https://koronavirus.gov.hu/cikkek/gazdasagvedelmi-akcioterv-masodik-fazis-ot-fo-teruletre-koncentral", "h1": "A gazdas\u00e1gv\u00e9delmi akci\u00f3terv m\u00e1sodik f\u00e1zis \u00f6t f\u0151 ter\u00fcletre koncentr\u00e1l", "body": "\nA gazdas\u00e1gv\u00e9delmi akci\u00f3terv m\u00e1sodik f\u00e1zisa \u00f6t f\u0151 ter\u00fcletre, a munkahelymeg\u0151rz\u00e9sre, a munkahelyteremt\u00e9sre, a kiemelt \u00e1gazatok meger\u0151s\u00edt\u00e9s\u00e9re, a v\u00e1llalkoz\u00e1sok finansz\u00edroz\u00e1s\u00e1ra, a csal\u00e1dok \u00e9s nyugd\u00edjasok v\u00e9delm\u00e9re koncentr\u00e1l - hangs\u00falyozta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra szerd\u00e1n a Budapesti Kereskedelmi \u00e9s Iparkamara (BKIK) partners\u00e9g\u00e9vel szervezett Piac \u00e9s Profit C\u00e9gment\u0151 vide\u00f3konferenci\u00e1n, Budapesten.\n\nHozz\u00e1tette: az \u00f6t f\u0151 ter\u00fclet int\u00e9zked\u00e9seire rendelkez\u00e9sre \u00e1ll\u00f3 forr\u00e1s \u00f6ssz\u00e9rt\u00e9ke mintegy 9000-10 000 milli\u00e1rd forint k\u00f6z\u00f6tt lesz 2020-2022 k\u00f6z\u00f6tt, ami a GDP 18-20 sz\u00e1zal\u00e9ka.\nGy\u00f6rgy L\u00e1szl\u00f3 el\u0151ad\u00e1s\u00e1ban felid\u00e9zte, hogy a gazdas\u00e1gv\u00e9delmi akci\u00f3terv t\u00f6bb f\u00e1zisb\u00f3l \u00e1ll, az id\u00e9n a kiemelt int\u00e9zked\u00e9seire mintegy 6100 milli\u00e1rd forint keret \u00e1ll rendelkez\u00e9sre.\nAz ITM \u00e1llamtitk\u00e1ra az idei int\u00e9zked\u00e9sek k\u00f6z\u00fcl egyebek k\u00f6zt kiemelte, hogy a kamat- \u00e9s t\u0151kefizet\u00e9si morat\u00f3rium mintegy 3600 milli\u00e1rd forint keretet nyit meg a v\u00e1llalkoz\u00e1sok sz\u00e1m\u00e1ra. A fel\u00fclr\u0151l nyitott munkahelyv\u00e9delmi b\u00e9rt\u00e1mogat\u00e1sra 195 milli\u00e1rd forintot sz\u00e1nnak, a kutat\u00e1s-fejleszt\u00e9sben dolgoz\u00f3k 40 sz\u00e1zal\u00e9kos b\u00e9rkieg\u00e9sz\u00edt\u00e9s\u00e9re 32 milli\u00e1rd forint \u00e1ll rendelkez\u00e9sre - ismertette.\n\nGy\u00f6rgy L\u00e1szl\u00f3 felh\u00edvta a figyelmet a t\u00e1mogatott hitel-, garancia \u00e9s t\u0151keterm\u00e9kekre, valamint az ad\u00f3cs\u00f6kkent\u00e9sekre, az adminisztr\u00e1ci\u00f3-egyszer\u0171s\u00edt\u00e9sekre.\nHozz\u00e1tette, jelenlegi sz\u00e1m\u00edt\u00e1sok alapj\u00e1n az ad\u00f3cs\u00f6kkent\u00e9sek \u00e9s adminisztr\u00e1ci\u00f3-egyszer\u0171s\u00edt\u00e9sek mintegy 300 milli\u00e1rd forintot hagynak a gazdas\u00e1gban, ide \u00e9rtve a 2 sz\u00e1zal\u00e9kpontos szoci\u00e1lis hozz\u00e1j\u00e1rul\u00e1si ad\u00f3cs\u00f6kkent\u00e9st is.\nA gazdas\u00e1gv\u00e9delmi akci\u00f3terv keret\u00e9ben a mikro-, kis- \u00e9s k\u00f6z\u00e9p, valamint a nagyv\u00e1llalkoz\u00e1soknak munkahelymegtart\u00e1s\u00e1ra \u00e9s \u00fajak teremt\u00e9s\u00e9re, a hat\u00e9konys\u00e1g n\u00f6vel\u00e9s\u00e9re p\u00e1ly\u00e1zati t\u00e1mogat\u00e1sokat ind\u00edtanak. Els\u0151 k\u00f6rben 100 milli\u00e1rd forintot hirdetnek meg, de tov\u00e1bbi forr\u00e1sok megjelen\u00e9s\u00e9re lehet sz\u00e1m\u00edtani, ha a tapasztalatok ezt indokolj\u00e1k - mondta az ITM \u00e1llamtitk\u00e1ra.\nA konferenci\u00e1n Gy\u00f6rgy L\u00e1szl\u00f3 kit\u00e9rt az \u00e1tk\u00e9pz\u00e9si t\u00e1mogat\u00e1si programra, amelyben a munk\u00e1j\u00e1t elvesz\u00edt\u0151knek k\u00edv\u00e1nnak seg\u00edteni. Egyebek k\u00f6zt p\u00e9ldak\u00e9nt megeml\u00edtette a m\u00e1jusban indul\u00f3, 8 hetes ingyenes, a k\u00e9s\u0151bbi munk\u00e1t hat\u00e9konyabb\u00e1 tev\u0151 informatikai k\u00e9pz\u00e9st, amely t\u00e1voktat\u00e1sban lesz el\u00e9rhet\u0151.\nZsabka Zsolt, a Budapesti Kereskedelmi \u00e9s Iparkamara (BKIK) \u00e1ltal\u00e1nos aleln\u00f6ke a konferenci\u00e1n \u00fagy \u00e9rt\u00e9kelte, hogy a koronav\u00edrus kapcs\u00e1n el\u0151\u00e1llt helyzetb\u0151l v\u00e1rhat\u00f3an a gazdas\u00e1g helyre\u00e1ll\u00edt\u00e1sa gyorsabb lesz, mint a klasszikus, 2009-es v\u00e1ls\u00e1got k\u00f6vet\u0151en.\nA BKIK \u00e1ltal\u00e1nos aleln\u00f6ke arra h\u00edvta fel a c\u00e9gek figyelm\u00e9t, hogy a kialakult \u00faj helyzetben c\u00e9lszer\u0171 az \u00fczleti kapcsolatokat, szerz\u0151d\u00e9seket \u00e1tfogalmazni, \u00e9s nem megsz\u00fcntetni.\n\n(MTI)\n\n"}]