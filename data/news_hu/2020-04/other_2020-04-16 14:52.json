[{"date": "2020-04-16 14:52", "url": "https://koronavirus.gov.hu/cikkek/mar-ketszazmillio-forintnal-tobb-adomany-erkezett-nemzeti-osszefogas-szamlajara", "h1": "M\u00e1r k\u00e9tsz\u00e1zmilli\u00f3 forintn\u00e1l t\u00f6bb adom\u00e1ny \u00e9rkezett a Nemzeti \u00f6sszefog\u00e1s sz\u00e1ml\u00e1j\u00e1ra", "body": "\nM\u00e1r t\u00f6bb mint k\u00e9tsz\u00e1zmilli\u00f3 forint adom\u00e1ny \u00e9rkezett a vesz\u00e9lyhelyzet elrendel\u00e9se \u00f3ta a nemzeti \u00f6sszefog\u00e1s vonal\u00e1n, illetve sz\u00e1mlasz\u00e1m\u00e1n kereszt\u00fcl - jelentette be Solt\u00e9sz Mikl\u00f3s \u00e1llamtitk\u00e1r, a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) eln\u00f6ke cs\u00fct\u00f6rt\u00f6k\u00f6n, Cs\u00f6m\u00f6r\u00f6n.\n\n\nAz adom\u00e1nyokat karitat\u00edv szervezeteken kereszt\u00fcl fogj\u00e1k eljuttatni a r\u00e1szorul\u00f3knak - tette hozz\u00e1.\nA Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra a CaliVita International magyarorsz\u00e1gi k\u00e9pviselet\u00e9nek 61 milli\u00f3 forint \u00e9rt\u00e9k\u0171, az NHKT-nak \u00e9s seg\u00e9lyszervezeteknek sz\u00e1nt vitaminfelaj\u00e1nl\u00e1sa \u00e1tad\u00e1s\u00e1n vett r\u00e9szt Cs\u00f6m\u00f6r\u00f6n.\nSolt\u00e9sz Mikl\u00f3s az esem\u00e9nyen felid\u00e9zte: h\u00e9t \u00e9ve, a dunai \u00e1rv\u00edz idej\u00e9n hozta l\u00e9tre a korm\u00e1ny a Nemzeti Humanit\u00e1rius Koordin\u00e1ci\u00f3s Tan\u00e1csot, amelynek az a c\u00e9lja, hogy \u00f6sszek\u00f6sse a karitat\u00edv szervezeteket, a Bel\u00fcgyminiszt\u00e9riumot \u00e9s a szoci\u00e1lis ter\u00fclet k\u00e9pvisel\u0151it. \u00cdgy juttatj\u00e1k el az adom\u00e1nyokat a szoci\u00e1lis int\u00e9zm\u00e9nyekbe, id\u0151sotthonokba \u00e9s a fogyat\u00e9koss\u00e1ggal \u00e9l\u0151k int\u00e9zm\u00e9nyeibe.\n\nT\u00e1train\u00e9 Szil\u00e1gyi \u00c1gnes, a CaliVita Magyarorsz\u00e1g k\u00e9pvisel\u0151je elmondta, hogy az \u00f6nk\u00e9ntess\u00e9get \u00e9s adom\u00e1nyoz\u00e1st koordin\u00e1l\u00f3 akci\u00f3csoport felh\u00edv\u00e1s\u00e1ra aj\u00e1nlott fel c\u00e9g\u00fck 61 milli\u00f3 forint \u00e9rt\u00e9k\u0171 vitamint az NHKT-nak \u00e9s seg\u00e9lyszervezeteknek.\nR\u00e9v\u00e9sz M\u00e1riusz, az \u00f6nk\u00e9ntess\u00e9get \u00e9s adom\u00e1nyoz\u00e1st koordin\u00e1l\u00f3 korm\u00e1nyzati akci\u00f3csoport vezet\u0151je arr\u00f3l besz\u00e9lt: a mag\u00e1nszem\u00e9lyek, v\u00e1llalatok adom\u00e1nyoz\u00e1saib\u00f3l is l\u00e1tszik, milyen sz\u00e9les k\u00f6r\u0171 a j\u00e1rv\u00e1ny megf\u00e9kez\u00e9s\u00e9\u00e9rt l\u00e9trej\u00f6tt \u00f6sszefog\u00e1s.\nHozz\u00e1tette: az\u00e9rt is \u00f6r\u00fcl a CaliVita adom\u00e1ny\u00e1nak, mert a koronav\u00edrus-j\u00e1rv\u00e1ny idej\u00e9n k\u00fcl\u00f6n\u00f6sen fontos az er\u0151s immunrendszer. A karitat\u00edv szervezetek juttatj\u00e1k el a vitaminokat a legr\u00e1szorultabb csal\u00e1doknak, sokszor a saj\u00e1t eg\u00e9szs\u00e9g\u00fcket is kock\u00e1ztatva - mondta az akci\u00f3csoport vezet\u0151je.\n\u00a0\nForr\u00e1s: MTI\n\u00a0\n\n"}]