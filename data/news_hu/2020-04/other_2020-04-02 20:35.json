[{"date": "2020-04-02 20:35", "url": "https://koronavirus.gov.hu/cikkek/olaszorszagban-14-ezer-franciaorszagban-4-ezer-nemetorszagban-ezer-elhunyt-osszefoglalo", "h1": "Olaszorsz\u00e1gban 14 ezer, Franciaorsz\u00e1gban 4 ezer, N\u00e9metorsz\u00e1gban ezer elhunyt- \u00d6SSZEFOGLAL\u00d3", "body": "\nOlaszorsz\u00e1gban a j\u00e1rv\u00e1nyg\u00f6rbe napok \u00f3ta stabil adatokat mutat jelent\u0151s cs\u00f6kken\u00e9s n\u00e9lk\u00fcl, az \u00faj koronav\u00edrus \u00e1ldozatainak sz\u00e1ma cs\u00fct\u00f6rt\u00f6k\u00f6n megk\u00f6zel\u00edtette a 14 ezret, Nyugat-Eur\u00f3pa mellett gyorsan terjed a j\u00e1rv\u00e1ny az amerikai New York \u00e1llamban is.\n\n\u00a0Az olasz polg\u00e1ri v\u00e9delem cs\u00fct\u00f6rt\u00f6k esti t\u00e1j\u00e9koztat\u00e1sa szerint az elm\u00falt 24 \u00f3r\u00e1ban 760 beteg\u00a0 halt meg az el\u0151z\u0151 napi 727-hez k\u00e9pest \u00e9s az ezt megel\u0151z\u0151 837 ut\u00e1n. A halottak sz\u00e1ma \u00edgy el\u00e9rte a 13 915-\u00f6t. A diagnosztiz\u00e1lt fert\u0151z\u00f6ttek sz\u00e1ma az elm\u00falt napban 2477 volt. A fert\u0151z\u00f6ttek sz\u00e1ma a szerdai 2937-r\u0151l\u00a0 \u00edgy valamelyest cs\u00f6kkent ugyan,\u00a0 de magasabb volt a kedden jelzett 2107-n\u00e9l.\u00a0\u00a0\u00a0\nSzerte a vil\u00e1gban a fert\u0151z\u00f6ttek sz\u00e1ma cs\u00fct\u00f6rt\u00f6k est\u00e9re 965 246-ra n\u0151tt, a betegs\u00e9gben 49 236-an vesztett\u00e9k \u00e9let\u00fcket, a gy\u00f3gyultak sz\u00e1ma 203 007 a baltimore-i Johns Hopkins Egyetem \u00f6sszes\u00edt\u00e9se szerint.\nNew York \u00e1llamban egy nap alatt csaknem 9000-rel emelkedett a v\u00edrusfert\u0151z\u00e9ssel diagnosztiz\u00e1ltak sz\u00e1ma - k\u00f6z\u00f6lte Andrew Cuomo korm\u00e1nyz\u00f3 helyi id\u0151 szerint szerd\u00e1n, \u00edgy 83 712 fert\u0151z\u00f6ttet tartottak sz\u00e1mon. A hal\u00e1los \u00e1ldozatok sz\u00e1ma is meredeken emelkedett, meghaladta az 1900-at. Egyes\u00fclt \u00c1llamok-szerte a COVID-19 j\u00e1rv\u00e1nynak 217 263 fert\u0151z\u00f6ttje \u00e9s 5151 halottja van. Missouri \u00e1llamban terrorizmus gyan\u00faj\u00e1val v\u00e1dat emeltek egy f\u00e9rfi ellen, mert egy boltban sz\u00e1nd\u00e9kosan r\u00e1k\u00f6h\u00f6g\u00f6tt m\u00e1sokra.\u00a0\u00a0\u00a0\u00a0\u00a0\u00a0\u00a0 Spanyolorsz\u00e1gban az elm\u00falt 24 \u00f3r\u00e1ban 950-en vesz\u00edtett\u00e9k \u00e9let\u00fcket, \u00edgy meghaladta a t\u00edzezret az \u00faj t\u00edpus\u00fa koronav\u00edrus-j\u00e1rv\u00e1ny hal\u00e1los \u00e1ldozatainak a sz\u00e1ma, a fert\u0151z\u00f6ttek sz\u00e1ma \u00f6sszesen 110 238. Franciaorsz\u00e1gban cs\u00fct\u00f6rt\u00f6k est\u00e9re k\u00f6zel \u00f6tezerrel 57 780-ra n\u0151tt a fert\u0151z\u00f6ttek \u00e9s 502-vel 4043-ra a hal\u00e1lesetek sz\u00e1ma. Nagy-Britanni\u00e1ban a legfrissebb adatok szerint egy nap alatt 569-cel emelkedett j\u00e1rv\u00e1ny hal\u00e1los \u00e1ldozatainak sz\u00e1ma, cs\u00fct\u00f6rt\u00f6k d\u00e9lut\u00e1nig 2921-en haltak meg.\nN\u00e9metorsz\u00e1gban megk\u00f6zel\u00edtette az ezret a koronav\u00edrus-j\u00e1rv\u00e1ny hal\u00e1los \u00e1ldozatainak sz\u00e1ma, \u00e9s a regisztr\u00e1lt fert\u0151z\u00f6ttek sz\u00e1ma is (t\u00f6bb mint 80 ezer) emelkedik\u00a0 de viszonylag lass\u00fa \u00fctemben. A regisztr\u00e1lt fert\u0151z\u00f6ttek sz\u00e1m\u00e1nak dupl\u00e1z\u00f3d\u00e1si ideje nagyj\u00e1b\u00f3l 8 nap.\nHollandi\u00e1ban valamivel t\u00f6bb, mint ezerrel n\u0151tt a fert\u0151z\u00e9sek sz\u00e1ma 24 \u00f3ra leforg\u00e1sa alatt. Jelenleg \u00f6sszesen 1 147 ember r\u00e9szes\u00fcl intenz\u00edv \u00e1pol\u00e1sban, a f\u00e9r\u0151helyek sz\u00e1ma rohamosan fogyatkozik.\nAusztri\u00e1ban a fert\u0151z\u00f6ttek sz\u00e1m\u00e1nak n\u00f6veked\u00e9si m\u00e9rt\u00e9ke a kezdeti 35-40 sz\u00e1zal\u00e9kr\u00f3l naponta \u00e1tlagosan 5,66 sz\u00e1zal\u00e9kra cs\u00f6kkent, cs\u00fct\u00f6rt\u00f6k\u00f6n a sz\u00e1muk m\u00e9g \u00edgy is 10 967 volt, a betegs\u00e9gbe 158-an haltak bele.\nSzlov\u00e1ki\u00e1ban cs\u00fct\u00f6rt\u00f6kre el\u00e9rte a 426-ot a regisztr\u00e1lt fert\u0151z\u00f6ttek sz\u00e1ma, n\u00f6velni kell a sz\u00e1ll\u00e1skapacit\u00e1sokat a k\u00fclf\u00f6ldr\u0151l hazat\u00e9r\u0151k sz\u00e1m\u00e1ra. Mintegy 3600-an v\u00e1rnak k\u00fclf\u00f6ld\u00f6n a hazat\u00e9r\u00e9sre.\nA sz\u00e9kelyf\u00f6ldi Hargita megy\u00e9ben is megjelent a koronav\u00edrus, egy Franciaorsz\u00e1gb\u00f3l visszat\u00e9rt szem\u00e9lyn\u00e9l mutatt\u00e1k ki cs\u00fct\u00f6rt\u00f6k\u00f6n. Rom\u00e1ni\u00e1ban a regisztr\u00e1lt koronav\u00edrus-fert\u0151z\u00f6ttek t\u00f6bb mint 13 sz\u00e1zal\u00e9ka eg\u00e9szs\u00e9g\u00fcgyi alkalmazott, a hal\u00e1los \u00e1ldozatok sz\u00e1ma 94, az igazolt fert\u0151z\u00f6ttek\u00e9 2738.\nKarant\u00e9n al\u00e1 vontak k\u00e9t h\u00e9tre a g\u00f6r\u00f6g hat\u00f3s\u00e1gok egy Ath\u00e9nt\u00f3l \u00e9szakra fekv\u0151 menek\u00fcltt\u00e1bort, mert a h\u00e9t elej\u00e9n az onnan k\u00f3rh\u00e1zba sz\u00fclni vitt n\u0151n\u00e9l a sz\u00fcl\u00e9s ut\u00e1n elv\u00e9gzett sz\u0171r\u00e9s sor\u00e1n kimutatt\u00e1k a SARS-CoV-2-v\u00edrust. Ezt k\u00f6vet\u0151en a Ritszona menek\u00fcltt\u00e1bor tov\u00e1bbi 20 lak\u00f3j\u00e1nak tesztje is pozit\u00edv lett.\nStockholmi id\u0151sotthonokban mintegy 250 ember fert\u0151z\u0151d\u00f6tt meg az \u00faj koronav\u00edrussal, k\u00f6z\u00fcl\u00fck sokan m\u00e1s betegs\u00e9gekben is szenvednek, eddig \u00f6tvenen haltak meg.\nAz \u00faj koronav\u00edrus \u00e1ldozatainak t\u00f6bb mint 95 sz\u00e1zal\u00e9ka 60 \u00e9v feletti, de a fiatalok sem l\u00e9legezhetnek fel - mondta cs\u00fct\u00f6rt\u00f6k\u00f6n Hans Kluge, az Eg\u00e9szs\u00e9g\u00fcgyi Vil\u00e1gszervezet (WHO) eur\u00f3pai igazgat\u00f3ja. A WHO adatai szerint az 50 \u00e9v alatti igazolt fert\u0151z\u00f6ttek 10-15 sz\u00e1zal\u00e9k\u00e1nak vannak m\u00e9rs\u00e9kelt, illetve s\u00falyos t\u00fcnetei.\nA koronav\u00edrus-j\u00e1rv\u00e1nnyal \u00f6sszef\u00fcgg\u0151 val\u00f3tlan \u00e9s a f\u00e9lrevezet\u0151 h\u00edrek terjed\u00e9se megnehez\u00edti a j\u00e1rv\u00e1ny elleni k\u00fczdelmet, ember\u00e9leteket sodornak vesz\u00e9lybe \u00e9s a demokr\u00e1ci\u00e1ra is vesz\u00e9lyesek - jelentette ki az Eur\u00f3pai Parlament. Az uni\u00f3 k\u00fcl\u00fcgyi szolg\u00e1lat\u00e1nak (EKSZ) r\u00e9szek\u00e9nt m\u0171k\u00f6d\u0151, az \u00e1lh\u00edrek felkutat\u00e1s\u00e1val \u00e9s c\u00e1folat\u00e1val foglalkoz\u00f3 munkacsoport EUvsDisinfo c\u00edm\u0171 honlapj\u00e1n tal\u00e1lhat\u00f3 jelent\u00e9s szerint t\u00f6bb \u00e1lh\u00edr bizonyos sz\u00e9ls\u0151jobboldali amerikai k\u00f6r\u00f6kb\u0151l, K\u00edn\u00e1b\u00f3l \u00e9s Oroszorsz\u00e1gb\u00f3l \u00e9rkezik. Eset\u00fckben a f\u00e9lrevezet\u0151 h\u00edrek c\u00e9lja politikai: az Eur\u00f3pai Uni\u00f3 al\u00e1\u00e1s\u00e1sa vagy politikai v\u00e1ltoz\u00e1sok el\u0151id\u00e9z\u00e9se - emelt\u00e9k ki.\n\u00c1prilis 30-ig meghosszabb\u00edtotta Oroszorsz\u00e1gban a koronav\u00edrus-j\u00e1rv\u00e1ny miatti fizetett orsz\u00e1gos k\u00e9nyszerszabads\u00e1got Vlagyimir Putyin orosz eln\u00f6k cs\u00fct\u00f6rt\u00f6k\u00f6n.\nM\u00e1r minden t\u00f6r\u00f6k tartom\u00e1nyban jelen van az \u00faj koronav\u00edrus, meghaladja a 15 ezret a fert\u0151z\u00f6ttek sz\u00e1ma, a hal\u00e1lesetek\u00e9 277. Tov\u00e1bbra is Ir\u00e1nban a legrosszabb a helyzet a K\u00f6zel-Keleten, a hal\u00e1lesetek sz\u00e1ma 3136-ra n\u0151tt, a fert\u0151z\u00f6ttek\u00e9 meghaladta az 50 ezret. Izraelben, ahol a fert\u0151z\u00f6ttek sz\u00e1ma meghaladta a hatezret, fert\u0151z\u00f6tt lett az eg\u00e9szs\u00e9g\u00fcgyi miniszter is.\nLatin-Amerik\u00e1ban terjed a k\u00f3r, Ecuadorban 100 halottja \u00e9s majdnem 2800 fert\u0151z\u00f6ttje van a betegs\u00e9gnek. Az afrikai j\u00e1rv\u00e1ny\u00fcgyi k\u00f6zpont adatai szerint cs\u00fct\u00f6rt\u00f6k\u00f6n a kontinensen t\u00f6bb mint 6213 regisztr\u00e1lt fert\u0151z\u00f6ttr\u0151l tudnak, a betegs\u00e9gbe, amely imm\u00e1r 49 afrikai orsz\u00e1gban van jelen, 221-en haltak bele.\nK\u00edn\u00e1ban tov\u00e1bb cs\u00f6kkent a napi \u00faj fert\u0151z\u00e9sek sz\u00e1ma, de sokan a j\u00e1rv\u00e1ny m\u00e1sodik hull\u00e1m\u00e1t\u00f3l tartanak, ez\u00e9rt t\u00f6bb helyen \u00fajabb korl\u00e1toz\u00e1sokat l\u00e9ptettek \u00e9letbe.\nD\u00e9lkelet-\u00c1zsi\u00e1ban Malajzi\u00e1ban a legt\u00f6bb a fert\u0151z\u00f6tt (2908 f\u0151), 45 ember hal\u00e1l\u00e1t okozta a v\u00edrus, az orsz\u00e1g szigor\u00fa \u00f3vint\u00e9zked\u00e9seket hozott a fert\u0151z\u00e9s terjed\u00e9s\u00e9nek megakad\u00e1lyoz\u00e1s\u00e1ra. A F\u00fcl\u00f6p-szigeteken, ahol 2311 fert\u0151z\u00f6ttet tartanak sz\u00e1mon, az eln\u00f6k, Rodrigo Duterte agyonl\u00f6v\u00e9ssel fenyegette meg a j\u00e1rv\u00e1ny miatti korl\u00e1toz\u00e1sok megszeg\u0151it szerda \u00e9jjeli t\u00e9v\u00e9besz\u00e9d\u00e9ben.\n\nMTI 2020. \u00e1prilis 2.\n\n"}]