[{"date": "2020-04-09 21:41", "url": "https://koronavirus.gov.hu/cikkek/jarvany-egesz-europaban-atirja-husvetot", "h1": "A j\u00e1rv\u00e1ny eg\u00e9sz Eur\u00f3p\u00e1ban \u00e1t\u00edrja a h\u00fasv\u00e9tot", "body": "\nMeghaladta vil\u00e1gszerte a m\u00e1sf\u00e9l milli\u00f3t cs\u00fct\u00f6rt\u00f6k est\u00e9re az \u00faj koronav\u00edrus \u00e1ltal igazoltan fert\u0151z\u00f6ttek sz\u00e1ma, a hal\u00e1lesetek\u00e9 pedig a 90 ezret - olvashat\u00f3 a Johns Hopkins marylandi egyetem \u00f6sszes\u00edt\u00e9s\u00e9ben. A SARS-CoV-2 v\u00edrus okozta betegs\u00e9gb\u0151l \u00f6sszesen t\u00f6bb mint 340 ezren gy\u00f3gyultak meg.\n\n\u00a0\u00a0\u00a0\u00a0A j\u00e1rv\u00e1ny eur\u00f3pai g\u00f3c\u00e1ban, Olaszorsz\u00e1gban \u00fajb\u00f3l emelkedett az \u00faj megbeteged\u00e9sek \u00e9s a hal\u00e1lesetek sz\u00e1ma. A polg\u00e1ri v\u00e9delem cs\u00fct\u00f6rt\u00f6k esti adati szerint egy nap alatt a v\u00edrus okozta sz\u00f6v\u0151dm\u00e9nyekbe \u00fajabb 610 ember halt meg, m\u00edg el\u0151z\u0151 nap 542. Az \u00f6sszes hal\u00e1leset sz\u00e1ma - febru\u00e1r 21. -, a j\u00e1rv\u00e1ny kezdete \u00f3ta 18 279-re n\u0151tt. Az \u00faj igazolt fert\u0151z\u00f6ttek sz\u00e1ma - a hal\u00e1leseteket \u00e9s a gy\u00f3gyultakat is besz\u00e1m\u00edtva - cs\u00fct\u00f6rt\u00f6k estig 4020-re emelkedett az el\u0151z\u0151 napi 3836-r\u00f3l, \u00edgy a j\u00e1rv\u00e1ny kezdete \u00f3ta \u00f6sszesen 143 626 embert fert\u0151z\u00f6tt meg a nev\u0171 v\u00edrus. A gy\u00f3gyultak sz\u00e1ma 28 470 volt az el\u0151z\u0151 napi 26 491 ut\u00e1n.\n\u00a0\u00a0\u00a0\u00a0A francia \u00e1ltal\u00e1nos orvosok szakszervezet\u00e9nek becsl\u00e9se alapj\u00e1n 1,67 milli\u00f3 francia fert\u0151z\u0151dhetett meg eddig az \u00faj t\u00edpus\u00fa koronav\u00edrussal. Az eml\u00edtett id\u0151szakban az eg\u00e9szs\u00e9g\u00fcgyi miniszt\u00e9rium \u00f6sszes\u00edt\u00e9se szerint ugyanakkor\u00a0\u00a0jelenleg mintegy 82 ezer regisztr\u00e1lt fert\u0151z\u00f6ttet tartanak nyilv\u00e1n, k\u00f6z\u00fcl\u00fck 30 ezren vannak k\u00f3rh\u00e1zban.\n\u00a0\u00a0\u00a0\u00a0Tov\u00e1bb javult a SARS-CoV-2 v\u00edrus okozta fert\u0151z\u00e9ssel vas\u00e1rnap este k\u00f3rh\u00e1zba sz\u00e1ll\u00edtott, majd h\u00e9tf\u0151 \u00f3ta intenz\u00edv oszt\u00e1lyon kezelt Boris Johnson brit minisztereln\u00f6k \u00e1llapota. Nagy-Britanni\u00e1ban cs\u00fct\u00f6rt\u00f6kig 881 \u00faj hal\u00e1lesetet jelentettek, az el\u0151z\u0151 napi 938 ut\u00e1n. Eddig 7987 paciens halt meg k\u00f3rh\u00e1zban a v\u00edrus okozta sz\u00f6v\u0151dm\u00e9nyekben, t\u00f6bb mint 60 ezer diagnosztiz\u00e1lt fert\u0151z\u00f6ttet tartanak sz\u00e1mon.\n\u00a0\u00a0\u00a0\u00a0Az \u00faj t\u00edpus\u00fa koronav\u00edrus lassul\u00f3 terjed\u00e9s\u00e9nek \u00f3vatos optimizmusra feljogos\u00edt\u00f3 adataival egy\u00fctt is igen t\u00f6r\u00e9keny a j\u00e1rv\u00e1ny\u00fcgyi helyzet N\u00e9metorsz\u00e1gban, \u00e9s gyorsan megsemmis\u00fclhetnek az eredm\u00e9nyek, ez\u00e9rt tov\u00e1bbra is a t\u00e1vols\u00e1gtart\u00e1si \u00e9s tisztas\u00e1gi szab\u00e1lyokra kell \u00f6sszpontos\u00edtani, \u00e9s fegyelmezetten kell viselkedni - mondta Angela Merkel n\u00e9met kancell\u00e1r Berlinben. J\u00faniusban kezdhetik tesztelni embereken a N\u00e9metorsz\u00e1gban kifejlesztett olt\u00e1st\n\u00a0\u00a0\u00a0\u00a0Jelent\u0151sen, 1580-nal emelkedett a fert\u0151z\u00f6ttek sz\u00e1ma, valamint 283-an haltak meg egy nap alatt Belgiumban a koronav\u00edrussal \u00f6sszef\u00fcgg\u00e9sben. Hollandi\u00e1ban \u00fajabb 1102 ember eset\u00e9ben lett pozit\u00edv a v\u00edrusteszt eredm\u00e9nye, ahol \u00e1tl\u00e9pve a h\u00faszezret, 20 682 igazolt fert\u0151z\u00f6ttr\u0151l \u00e9rkezett m\u00e1r jelent\u00e9s. Luxemburgban h\u00e1romezer f\u00f6l\u00e9 emelkedett az igazolt fert\u0151z\u00f6ttek sz\u00e1ma.\n\u00a0\u00a0\u00a0\u00a0Lengyelorsz\u00e1gban meghosszabb\u00edtj\u00e1k a koronav\u00edrus terjed\u00e9s\u00e9t lass\u00edt\u00f3 mozg\u00e1skorl\u00e1toz\u00e1sokat, az iskolai t\u00e1voktat\u00e1st, elhalasztj\u00e1k az \u00e9retts\u00e9gi vizsg\u00e1kat, elrendelik a sz\u00e1jmaszk visel\u00e9s\u00e9t. A t\u00f6megrendezv\u00e9nyek tilalm\u00e1t hat\u00e1rozatlan ideig tartj\u00e1k fenn. Az egyh\u00e1zi szertart\u00e1sokon h\u00fasv\u00e9t idej\u00e9n is legfeljebb \u00f6t h\u00edv\u0151 vehet r\u00e9szt a lelk\u00e9szek mellett. Az orsz\u00e1gban cs\u00fct\u00f6rt\u00f6k reggelig 5341-re n\u0151tt a kimutatott fert\u0151z\u00e9sek sz\u00e1ma, eddig \u00f6sszesen 164 beteg hunyt el.\n\u00a0\u00a0\u00a0\u00a0Csehorsz\u00e1gban cs\u00fct\u00f6rt\u00f6k\u00f6n tov\u00e1bb b\u0151v\u00fclt a nyitva tart\u00f3 \u00fczletek sz\u00e1ma, ugyanakkor szigorodtak az \u00fczletek m\u0171k\u00f6dtet\u00e9s\u00e9nek higi\u00e9niai felt\u00e9telei. A Covid-19 betegs\u00e9gben eddig 104 szem\u00e9ly halt meg, m\u00edg a gy\u00f3gyultak sz\u00e1ma 243-ra emelkedett. Az \u00f6sszes fert\u0151z\u00f6tt sz\u00e1ma 5312.\n\n\u00a0\u00a0\u00a0\u00a0Az elm\u00falt 24 \u00f3r\u00e1ban jegyzett 441 \u00faj esettel 5202-re emelkedett a rom\u00e1niai Covid-19-fert\u0151z\u00f6ttek sz\u00e1ma. Az elm\u00falt 24 \u00f3r\u00e1ban \u00fajabb h\u00fasz hal\u00e1lesetet jegyeztek, \u00e9s ezzel 229-re emelkedett a k\u00f3rnak tulajdon\u00edtott elhal\u00e1loz\u00e1sok sz\u00e1ma. Jelent\u0151sen, 119-cel n\u00f6vekedett az elm\u00falt napon a gy\u00f3gyultnak nyilv\u00e1n\u00edtottak sz\u00e1ma. A j\u00e1rv\u00e1ny kezdete \u00f3ta 647 fert\u0151z\u00f6tt szem\u00e9ly hagyhatta el gy\u00f3gyultan a k\u00f3rh\u00e1zat.\u00a0\u00a0\n\u00a0\u00a0\u00a0\u00a0Egyel\u0151re alacsony a hal\u00e1loz\u00e1si ar\u00e1ny Horv\u00e1torsz\u00e1gban \u00e9s Szlov\u00e9ni\u00e1ban, de a j\u00e1rv\u00e1ny m\u00e9g nem tet\u0151z\u00f6tt: el\u0151bbiben szerda \u00f3ta egy, ut\u00f3bbiban h\u00e1rom hal\u00e1los \u00e1ldozata van a Covid-19 betegs\u00e9gnek. Horv\u00e1torsz\u00e1gban a cs\u00fct\u00f6rt\u00f6ki hivatalos k\u00f6zl\u00e9sek szerint egy nap alatt 64-gyel, 1407-re n\u0151tt a regisztr\u00e1lt fert\u0151z\u00f6ttek sz\u00e1ma, \u00e9s eddig 20 hal\u00e1los \u00e1ldozata van a j\u00e1rv\u00e1nynak.\u00a0\u00a0 Szlov\u00e9ni\u00e1ban az eddigi hivatalos k\u00f6zl\u00e9s szerint egy nap alatt 33-mal, 1124-re emelkedett a koronav\u00edrussal igazoltan fert\u0151z\u00f6ttek sz\u00e1ma. Eddig 43-an haltak meg a j\u00e1rv\u00e1ny k\u00f6vetkezt\u00e9ben.\n\u00a0\u00a0\u00a0\u00a0Ukrajn\u00e1ban \u00fajabb rekordot d\u00f6nt\u00f6tt az \u00faj fert\u0151z\u00f6ttek sz\u00e1ma, \u00e9s el\u00e9rte az 1892-\u0151t, a hal\u00e1lesetek sz\u00e1ma 57. Koronav\u00edrusra tesztelt\u00e9k Volodimir Zelenszkij eln\u00f6k\u00f6t \u00e9s Denisz Smihal korm\u00e1nyf\u0151t is r\u00f6gt\u00f6n azut\u00e1n, hogy a m\u00falt h\u00f3napban f\u00e9ny der\u00fclt az els\u0151 parlamenti k\u00e9pvisel\u0151, Szerhij Sahov fert\u0151z\u00f6tts\u00e9g\u00e9re.\n\u00a0\u00a0\u00a0\u00a0Oroszorsz\u00e1gban meghaladta a t\u00edzezret a fert\u0151z\u00f6ttek sz\u00e1ma, a halottak sz\u00e1ma 76. Feh\u00e9roroszorsz\u00e1gban csaknem 400-zal, 1066-r\u00f3l 1486-ra n\u0151tt a koronav\u00edrus-fert\u0151z\u00f6ttek sz\u00e1ma. K\u00f3rh\u00e1zban 1331 embert \u00e1polnak, t\u00f6bbs\u00e9g\u00fckn\u00e9l a betegs\u00e9g enyhe vagy k\u00f6zepesen s\u00falyos lefoly\u00e1s\u00fa, 139 ember gy\u00f3gyult ki eddig a betegs\u00e9gb\u0151l, 16 azonban belehalt\n\u00a0\u00a0\u00a0\u00a0A j\u00e1rv\u00e1ny ellen\u00e9re Bulg\u00e1ri\u00e1ban nyitva lesznek a templomok h\u00fasv\u00e9tkor, mert sok az elcs\u00fcggedt ember - jelentette be cs\u00fct\u00f6rt\u00f6k\u00f6n Bojko Boriszov minisztereln\u00f6k, b\u00e1r a j\u00e1rv\u00e1ny miatt elrendelt sz\u00fcks\u00e9ghelyzetet m\u00e1jus 13-ig meghosszabb\u00edtott\u00e1k.\n\u00a0\u00a0\u00a0\u00a0T\u00f6bbeket letart\u00f3ztattak a F\u00fcl\u00f6p-szigeteken, mert a koronav\u00edrus-j\u00e1rv\u00e1ny miatt elrendelt korl\u00e1toz\u00e1sokat megszegve, vall\u00e1si odaad\u00e1suk jelek\u00e9nt \u00f6nmagukat ostorozt\u00e1k az utc\u00e1n nagycs\u00fct\u00f6rt\u00f6k\u00f6n, a h\u00fasv\u00e9ti szent h\u00e1romnap els\u0151 napj\u00e1n.\n\u00a0\u00a0\u00a0\u00a0Az indiai hat\u00f3s\u00e1gok koronav\u00edrus-g\u00f3cpontok tucatjait azonos\u00edtott\u00e1k \u00e9s z\u00e1rt\u00e1k le \u00dajdelhiben \u00e9s t\u00f6bb nagyobb \u00e1llamban a koronav\u00edrus-fert\u0151z\u00f6ttek n\u00f6vekv\u0151 sz\u00e1m\u00e1nak cs\u00f6kkent\u00e9s\u00e9re ir\u00e1nyul\u00f3 er\u0151fesz\u00edt\u00e9seik r\u00e9szek\u00e9nt. D\u00e9l-Kore\u00e1ban h\u00e9thetes m\u00e9lyponton az \u00faj fert\u0151z\u00e9sek sz\u00e1ma, Jap\u00e1nban t\u00f6bb mint \u00f6tezer eset van.\nForr\u00e1s: MTI\n\n"}]