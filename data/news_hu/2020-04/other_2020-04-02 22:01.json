[{"date": "2020-04-02 22:01", "url": "https://koronavirus.gov.hu/cikkek/hatosagi-hazi-karanten-adatok-lathatoak", "h1": "A hat\u00f3s\u00e1gi h\u00e1zi karant\u00e9n adatok is l\u00e1that\u00f3ak", "body": "\nHonlapunkon ezent\u00fal a hat\u00f3s\u00e1gi karant\u00e9n adatokat is k\u00f6z\u00f6lj\u00fck.\u00a0 A j\u00e1rv\u00e1ny ezen szakasz\u00e1ban m\u00e1r az otthoni karant\u00e9n a jellemz\u0151, nem pedig a k\u00f3rh\u00e1zi karant\u00e9n, hiszen k\u00f3rh\u00e1zba m\u00e1r csak azok az igazolt fert\u0151z\u00f6ttek ker\u00fclnek, akiknek olyan s\u00falyos t\u00fcnetei vannak, hogy k\u00f3rh\u00e1zi ell\u00e1t\u00e1st ig\u00e9nyelnek.\u00a0 \n\nAz otthoni karant\u00e9n lehet \u00f6nk\u00e9ntes vagy a j\u00e1rv\u00e1ny\u00fcgyi hat\u00f3s\u00e1g \u00e1ltal elrendelt, ez ut\u00f3bbi a hat\u00f3s\u00e1gi h\u00e1zi karant\u00e9n. Mostant\u00f3l naponta friss\u00fcl\u0151 adatokat l\u00e1thatnak a sz\u00e1ml\u00e1l\u00f3n az aktu\u00e1lisan hat\u00f3s\u00e1gi h\u00e1zi karant\u00e9n alatt l\u00e9v\u0151 \u00e1llampolg\u00e1rok sz\u00e1m\u00e1r\u00f3l.\nA hat\u00f3s\u00e1g h\u00e1zi karant\u00e9nra k\u00f6telezett szem\u00e9ly 2 h\u00e9tig az otthon\u00e1ban k\u00f6teles tart\u00f3zkodni \u00e9s vend\u00e9get nem fogadhat.\u00a0\u00a0A bej\u00e1rati ajt\u00f3ra ilyenkor k\u00f6teles egy hat\u00f3s\u00e1gi feliratot (\u201epiros lapot\u201d) kiragasztani, amely arra figyelmeztet, hogy a lak\u00e1sban olyan ember tart\u00f3zkodik, aki j\u00e1rv\u00e1ny\u00fcgyi megfigyel\u00e9s alatt van.\u00a0 A hat\u00f3s\u00e1gi h\u00e1zi karant\u00e9nra vonatkoz\u00f3 szab\u00e1lyok betart\u00e1s\u00e1t a rend\u0151rs\u00e9g ellen\u0151rzi. Ha valaki megszegi a karant\u00e9n szab\u00e1lyait, az b\u0171ncselekm\u00e9nyt k\u00f6vet el.\nA hat\u00f3s\u00e1gi h\u00e1zi karant\u00e9nra k\u00f6telezett szem\u00e9ly a j\u00e1rv\u00e1ny\u00fcgyi megfigyel\u00e9s id\u0151tartama alatt otthon\u00e1ban k\u00f6teles tart\u00f3zkodni, azt nem hagyhatja el. Otthon\u00e1ban vend\u00e9get nem fogadhat K\u00f6teles saj\u00e1t haszn\u00e1lati t\u00e1rgyait, h\u00e1ztart\u00e1si eszk\u00f6z\u00f6ket (t\u00e1ny\u00e9r, poh\u00e1r, ev\u0151eszk\u00f6z stb.), text\u00edli\u00e1t (ruhanem\u0171, t\u00f6r\u00fclk\u00f6z\u0151, \u00e1gynem\u0171, konyharuha stb.) haszn\u00e1lni, azokat otthon\u00e1ban tiszt\u00edtani \u00e9s t\u00e1rolni. L\u00e9g\u00fati t\u00fcnetek (pl. l\u00e1z, k\u00f6h\u00f6g\u00e9s, l\u00e9gszomj) megjelen\u00e9se eset\u00e9n k\u00f6teles azonnal a h\u00e1ziorvost vagy \u00fcgyeletes orvost telefonon \u00e9rtes\u00edteni \u00e9s a t\u0151le kapott utas\u00edt\u00e1soknak megfelel\u0151en elj\u00e1rni.\nA hat\u00f3s\u00e1gi h\u00e1zi karant\u00e9nra kijel\u00f6lt szem\u00e9ly post\u00e1st, \u00e1rusz\u00e1ll\u00edt\u00f3t, \u00e9telsz\u00e1ll\u00edt\u00f3t fogadhat, az ajt\u00f3ban \u00e1tveheti a k\u00fcldem\u00e9nyt, mert ezek az esetek nem sz\u00e1m\u00edtanak szoros kontaktusnak.\u00a0Ugyan\u00edgy \u00e1tveheti az ajt\u00f3ban egy hozz\u00e1tartoz\u00f3j\u00e1t\u00f3l az \u00e9telt is, amit hoztak neki. Az, aki ilyen karant\u00e9nban van, \u00e9s az ell\u00e1t\u00e1s\u00e1t nem tudja megoldani, az \u00f6nkorm\u00e1nyzatt\u00f3l k\u00e9rhet seg\u00edts\u00e9get.\n\n\n"}]