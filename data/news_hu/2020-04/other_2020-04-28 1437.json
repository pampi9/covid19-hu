[{"date": "2020-04-28 14:37", "url": "https://koronavirus.gov.hu/cikkek/bertamogatas-celja-munkahelyek-vedelme", "h1": "A b\u00e9rt\u00e1mogat\u00e1s c\u00e9lja a munkahelyek v\u00e9delme", "body": "\nA korm\u00e1ny \u00e1ltal ny\u00fajtott b\u00e9rt\u00e1mogat\u00e1s c\u00e9lja a munkahelyek v\u00e9delme - hangs\u00falyozta az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nSchanda Tam\u00e1s kiemelte, a magyar emberek munkahelyeit meg kell v\u00e9deni, amennyi munkahelyet a koronav\u00edrus elpuszt\u00edt, annyi \u00faj \u00e1ll\u00e1shelyet kell l\u00e9trehozni.\nA balliber\u00e1lis korm\u00e1nyokkal ellent\u00e9tben a jelenlegi kabinet nem seg\u00e9lyez\u00e9ssel, hanem munkahelyteremt\u00e9ssel \u00e9s b\u00e9rt\u00e1mogat\u00e1ssal fogja kezelni ezt a neh\u00e9z helyzetet - er\u0151s\u00edtette meg az \u00e1llamtitk\u00e1r, hozz\u00e1t\u00e9ve, az \u00e1prilis 16-\u00e1n elind\u00edtott b\u00e9rt\u00e1mogat\u00e1si programban a szakmai szervezetek \u00e9s a kamar\u00e1k javaslatait is figyelembe vett\u00e9k.\nEzekkel a szervezetekkel folyamatos a kapcsolattart\u00e1s, a k\u00f6z\u00f6s c\u00e9l a magyar munkahelyek megv\u00e9d\u00e9se - mondta Schanda Tam\u00e1s.\nAz int\u00e9zked\u00e9s r\u00e9szleteir\u0151l sz\u00f3lva kifejtette, a programban a munk\u00e1ltat\u00f3 v\u00e1llalja, hogy nem sz\u00fcnteti meg munkav\u00e1llal\u00f3ja munkaviszony\u00e1t \u00e9s b\u00e9rt fizet az alkalmazott cs\u00f6kkentett munkaidej\u00e9re, egy\u00e9ni fejleszt\u00e9si idej\u00e9re. A munkav\u00e1llal\u00f3 pedig azt v\u00e1llalja, hogy munk\u00e1j\u00e1t ell\u00e1tja \u00e9s a fejleszt\u00e9si id\u0151ben a munkaad\u00f3 rendelkez\u00e9s\u00e9re \u00e1ll.\nAz \u00e1llam a kies\u0151 munkaid\u0151re jut\u00f3 b\u00e9r hetven sz\u00e1zal\u00e9k\u00e1t t\u00e9r\u00edti meg, ez a seg\u00edts\u00e9g a r\u00f6vid\u00edtett idej\u0171 munkav\u00e9gz\u00e9s alatt j\u00e1r legfeljebb h\u00e1rom h\u00f3napig. A k\u00e9relmeket digit\u00e1lisan, a c\u00e9gkapun kereszt\u00fcl a korm\u00e1nyhivataloknak kell beny\u00fajtani, az elb\u00edr\u00e1l\u00e1sra nyolc nap \u00e1ll rendelkez\u00e9sre - ismertette az \u00e1llamtitk\u00e1r.\nA b\u00e9rt\u00e1mogat\u00e1s ak\u00e1r t\u00f6bb sz\u00e1zezer munkahely meg\u0151rz\u00e9s\u00e9t is szavatolhatja, azaz t\u00f6bb sz\u00e1zezer, a j\u00e1rv\u00e1ny miatt neh\u00e9z helyzetbe ker\u00fclt csal\u00e1dnak jelenthet seg\u00edts\u00e9get, illetve c\u00e9gek t\u00f6meg\u00e9nek biztos\u00edthatja a t\u00fal\u00e9l\u00e9st - jelentette ki Schanda Tam\u00e1s.\n\nSz\u00f3lt arr\u00f3l, a korm\u00e1ny elind\u00edtott egy speci\u00e1lis kutat\u00e1sfejleszt\u00e9si b\u00e9rt\u00e1mogat\u00e1st is, amely mintegy 33 ezer kutat\u00f3t \u00e9s m\u00e9rn\u00f6k\u00f6t \u00e9rinthet. Az int\u00e9zked\u00e9s keret\u00e9ben a munk\u00e1ltat\u00f3k dolgoz\u00f3nk\u00e9nt havonta ak\u00e1r 318 ezer forintot kaphatnak. A t\u00e1mogat\u00e1sra azok a c\u00e9gek p\u00e1ly\u00e1zhatnak, amelyek a versenyszf\u00e9r\u00e1ban a kutat\u00e1s-fejleszt\u00e9s \u00e9s az innov\u00e1ci\u00f3 ter\u00fcletein tev\u00e9kenykednek - k\u00f6z\u00f6lte.\nAz \u00e1llamtitk\u00e1r eml\u00e9keztetett, a v\u00e1llalkoz\u00e1soknak lehet\u0151s\u00e9g\u00fck van rendk\u00edv\u00fcl kedvez\u0151 kamattal k\u00e9t\u00e9ves futamidej\u0171 munkahelymegtart\u00f3 hitel felv\u00e9tel\u00e9re, amely a munkav\u00e1llal\u00f3k kilenc havi b\u00e9r\u00e9nek finansz\u00edroz\u00e1s\u00e1ra ford\u00edthat\u00f3.\n\"A magyar emberek az elm\u00falt t\u00edz \u00e9vben bizony\u00edtott\u00e1k, nem seg\u00e9lyb\u0151l, hanem munk\u00e1b\u00f3l akarnak \u00e9s tudnak is meg\u00e9lni\" - jelentette ki Schanda Tam\u00e1s. Hozz\u00e1tette, aki a j\u00e1rv\u00e1ny okozta v\u00e1ls\u00e1g miatt elvesz\u00edti a munk\u00e1j\u00e1t, az legk\u00e9s\u0151bb h\u00e1rom h\u00f3nap eltelt\u00e9vel \u00fajra munk\u00e1t fog kapni.\nEbben a korm\u00e1ny t\u00e1mogatni fogja a c\u00e9geket, \u00e9s ha kell, akkor az \u00e1llam fog munk\u00e1t k\u00edn\u00e1lni a dolgozni akar\u00f3knak - jelezte az \u00e1llamtitk\u00e1r. Mint mondta, az int\u00e9zked\u00e9sek hozz\u00e1j\u00e1rulnak ahhoz, hogy a m\u00e1jus elej\u00e9n \u00e9letbe l\u00e9p\u0151 \u00faj v\u00e9dekez\u00e9si szakaszban fokozatosan \u00fajrainduljon a magyar gazdas\u00e1g.\n\nForr\u00e1s: MTI\n\n"}]