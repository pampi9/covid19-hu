[{"date": "2020-04-24 15:43", "url": "https://koronavirus.gov.hu/cikkek/kozel-30-nyelvbol-szervezheto-online-nyelvvizsga", "h1": "K\u00f6zel 30 nyelvb\u0151l szervezhet\u0151 online nyelvvizsga", "body": "\nAz el\u0151\u00edrt felt\u00e9teleknek megfelel\u0151 nyelvvizsgak\u00f6zpontok mindegyike megkapta az akkredit\u00e1ci\u00f3t az online form\u00e1ban szervezhet\u0151 nyelvvizsg\u00e1ztat\u00e1shoz. A mai nappal kiadott jogosults\u00e1gok alapj\u00e1n n\u00e9gy nyelvvizsgak\u00f6zpontn\u00e1l ak\u00e1r 28 k\u00fcl\u00f6nb\u00f6z\u0151 nyelvb\u0151l tehet\u0151 elektronikus vizsga. A lehet\u0151s\u00e9gnek k\u00f6sz\u00f6nhet\u0151en a fiatalok az eg\u00e9szs\u00e9g\u00fcgyi kock\u00e1zatok n\u00f6vel\u00e9se n\u00e9lk\u00fcl juthatnak t\u00f6bbletpontokhoz a fels\u0151oktat\u00e1si felv\u00e9teli elj\u00e1r\u00e1sban.\n\nA k\u00e9t hete megjelent korm\u00e1nyrendelet alapj\u00e1n a vesz\u00e9lyhelyzet idej\u00e9n az arra alkalmas vizsgak\u00f6zpontok online m\u00f3don is szervezhetnek nyelvvizsg\u00e1t annak \u00e9rdek\u00e9ben, hogy a rendk\u00edv\u00fcli k\u00f6r\u00fclm\u00e9nyek k\u00f6z\u00f6tt is biztos\u00edtott legyen a nyelvvizsg\u00e1z\u00e1s lehet\u0151s\u00e9ge. Akkredit\u00e1ci\u00f3juk megfelel\u0151 kieg\u00e9sz\u00edt\u00e9s\u00e9t a sz\u00e1m\u00edt\u00f3g\u00e9pes nyelvvizsg\u00e1k lebonyol\u00edt\u00e1s\u00e1ra \u00e9rv\u00e9nyes enged\u00e9llyel rendelkez\u0151 vizsgak\u00f6zpontok k\u00e9relmezhett\u00e9k az Oktat\u00e1si Hivataln\u00e1l (OH).\nA nyelvvizsgak\u00f6zpontok elektronikus \u00faton ny\u00fajthatt\u00e1k be az akkredit\u00e1ci\u00f3s k\u00e9relmet, amelyet az OH soron k\u00edv\u00fcl b\u00edr\u00e1lt el. A k\u00f6zpontoknak az akkredit\u00e1ci\u00f3s szab\u00e1lyoz\u00e1son t\u00fal biztos\u00edtaniuk kell az elektronikus nyelvvizsg\u00e1k szab\u00e1lyszer\u0171 lebonyol\u00edt\u00e1s\u00e1hoz, a vizsg\u00e1z\u00f3k biztons\u00e1gos beazonos\u00edt\u00e1s\u00e1hoz sz\u00fcks\u00e9ges technikai felt\u00e9teleket is.\n\u201eMost az eg\u00e9szs\u00e9g \u00e9s az \u00e9let v\u00e9delme az els\u0151, de mindent meg kell tenn\u00fcnk annak \u00e9rdek\u00e9ben is, hogy a gazdas\u00e1got miel\u0151bb talpra \u00e1ll\u00edthassuk. Ez\u00e9rt tett\u00fck lehet\u0151v\u00e9 p\u00e9ld\u00e1ul azt, hogy a kor\u00e1bban el\u0151\u00edrt nyelvvizsga n\u00e9lk\u00fcl is hozz\u00e1juthassanak a diplom\u00e1jukhoz azok a fiatalok, akik 2020. augusztus 31-\u00e9ig leteszik, vagy m\u00e1r letett\u00e9k a z\u00e1r\u00f3vizsg\u00e1t \u2013 hiszen a kell\u0151 szakmai tud\u00e1suk m\u00e1r \u00edgy is megvan, r\u00e9szt tudnak venni a gazdas\u00e1g \u00fajraind\u00edt\u00e1s\u00e1ban\u201d \u2013 jelentette ki Schanda Tam\u00e1s, hozz\u00e1t\u00e9ve, hogy a mostani neh\u00e9zs\u00e9gek ellen\u00e9re is v\u00e1ltozatlan a c\u00e9ljuk: azt szeretn\u00e9k, hogy a magyar fiatalok a j\u00f6v\u0151 nyertesei legyenek. Az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese, parlamenti \u00e9s strat\u00e9giai \u00e1llamtitk\u00e1ra kifejtette: a megfelel\u0151 szint\u0171 idegennyelv-tud\u00e1st tov\u00e1bbra is fontosnak tartja a korm\u00e1ny, ez\u00e9rt d\u00f6nt\u00f6ttek az online vizsg\u00e1k lehet\u0151v\u00e9 t\u00e9tele mellett. \u201eAki \u00fagy d\u00f6nt, hogy ebben az id\u0151szakban szeretn\u00e9 megszerezni a tud\u00e1s\u00e1t igazol\u00f3 bizony\u00edtv\u00e1nyokat, biztons\u00e1gos k\u00f6r\u00fclm\u00e9nyek k\u00f6z\u00f6tt megteheti. Egy\u00e9bk\u00e9nt minden m\u00e1s vizsga eset\u00e9ben \u2013 a fels\u0151oktat\u00e1sban \u00e9s a szakk\u00e9pz\u00e9sben is \u2013 olyan szab\u00e1lyokat hat\u00e1roztunk meg, amelyek v\u00e9dik a tanul\u00f3k, a hallgat\u00f3k \u00e9s az oktat\u00f3k eg\u00e9szs\u00e9g\u00e9t.\u201d\nAz akkredit\u00e1lt nyelvvizsgak\u00f6zpontok \u00e9s az el\u00e9rhet\u0151 nyelvek list\u00e1ja az\u00a0OH honlapj\u00e1n\u00a0olvashat\u00f3.\n\n\n(ITM Kommunik\u00e1ci\u00f3)\n\n"}]