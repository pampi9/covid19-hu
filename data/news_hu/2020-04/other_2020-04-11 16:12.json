[{"date": "2020-04-11 16:12", "url": "https://koronavirus.gov.hu/cikkek/kormanyszovivo-mindenki-lehet-fertozott", "h1": "Korm\u00e1nysz\u00f3viv\u0151: mindenki lehet fert\u0151z\u00f6tt", "body": "\nA koronav\u00edrus ott lehet minden telep\u00fcl\u00e9sen, ott van minden megy\u00e9ben, mindenki lehet fert\u0151z\u00f6tt - mondta a korm\u00e1nysz\u00f3viv\u0151 szombaton, a Facebookon k\u00f6zz\u00e9tett Korm\u00e1nyinf\u00f3 Plusz t\u00e1j\u00e9koztat\u00f3n.\n\nSzentkir\u00e1lyi\u00a0Alexandra\u00a0\u00fagy fogalmazott, tudja, hogy neh\u00e9z, de arra k\u00e9r mindenkit: tanuljanak m\u00e1s orsz\u00e1gok p\u00e9ld\u00e1j\u00e1b\u00f3l, vegy\u00e9k komolyan a helyzetet, legyenek fegyelmezettek, tarts\u00e1k be az el\u0151\u00edr\u00e1sokat, \u00e9s aki teheti, maradjon otthon.\nKiemelte, \"Magyarorsz\u00e1gon is tombol a koronav\u00edrus okozta vil\u00e1gj\u00e1rv\u00e1ny, aminek a neheze m\u00e9g csak most j\u00f6n\".\nA j\u00e1rv\u00e1ny mindenki \u00e9let\u00e9t felbor\u00edtotta: a di\u00e1kok nem tudnak iskol\u00e1ba j\u00e1rni, emberek vesz\u00edtik el a munkahely\u00fcket, az id\u0151sek pedig el vannak szak\u00edtva a csal\u00e1dtagjaikt\u00f3l, ismer\u0151seikt\u0151l - fejtette ki.\nA korm\u00e1nysz\u00f3viv\u0151 megk\u00f6sz\u00f6nte minden v\u00e9dekez\u00e9sben r\u00e9szvev\u0151nek az elm\u00falt hetek er\u0151fesz\u00edt\u00e9seit, legyen sz\u00f3 eg\u00e9szs\u00e9g\u00fcgyi \u00e9s szoci\u00e1lis dolgoz\u00f3kr\u00f3l, rend\u0151r\u00f6kr\u0151l, katon\u00e1kr\u00f3l. Ugyan\u00edgy k\u00f6sz\u00f6net illeti azokat is, akik ebben a helyzetben elv\u00e9gzik a mindennapi \u00e9lethez sz\u00fcks\u00e9ges legfontosabb munk\u00e1kat, tov\u00e1bb\u00e1 azokat is, akik betartj\u00e1k a szab\u00e1lyokat \u00e9s csak a legsz\u00fcks\u00e9gesebb esetben hagyj\u00e1k el otthonukat - tette hozz\u00e1.\nSzentkir\u00e1lyi\u00a0Alexandra\u00a0al\u00e1h\u00fazta, a korm\u00e1ny minden eszk\u00f6zt megragad, hogy az ember\u00e9leteket mentse. \"Egyre t\u00f6bb a fert\u0151z\u00f6tt, egyre t\u00f6bb az elhunyt, ez\u00e9rt is fontos, hogy m\u00e9g t\u00f6bb id\u0151t nyerj\u00fcnk\" - mondta.\nHangs\u00falyozta, orsz\u00e1gszerte k\u00e9sz\u00fclnek a k\u00f3rh\u00e1zak a t\u00f6meges megbeteged\u00e9sekre, az eg\u00e9szs\u00e9g\u00fcgyi \u00e9s szoci\u00e1lis dolgoz\u00f3knak k\u00e9pz\u00e9sek indultak, folyamatos a tov\u00e1bbi eg\u00e9szs\u00e9g\u00fcgyi eszk\u00f6z\u00f6k megrendel\u00e9se.\nA korm\u00e1nysz\u00f3viv\u0151 kit\u00e9rt arra is, a kabinet korl\u00e1tlan anyagi eszk\u00f6z\u00f6ket biztos\u00edt a koronav\u00edrus-j\u00e1rv\u00e1ny elleni v\u00e9dekez\u00e9shez: l\u00e9trehozta a j\u00e1rv\u00e1ny\u00fcgyi \u00e9s a gazdas\u00e1gv\u00e9delmi alapokat. A j\u00e1rv\u00e1ny lass\u00edt\u00e1sa mellett ugyanis a gazdas\u00e1got is \u00fajra kell ind\u00edtani, amihez sz\u00fcks\u00e9g lesz a politikai p\u00e1rtok, az \u00f6nkorm\u00e1nyzatok, a bankok, a multinacion\u00e1lis c\u00e9gek hozz\u00e1j\u00e1rul\u00e1s\u00e1ra is - sorolta.\nSzentkir\u00e1lyi\u00a0Alexandra\u00a0k\u00f6z\u00f6lte, a korm\u00e1ny mag\u00e1n kezdte a takar\u00e9koskod\u00e1st, eddig t\u00f6bb mint 1300 milli\u00e1rd forintot csoportos\u00edtott \u00e1t a miniszt\u00e9riumokt\u00f3l a v\u00e9dekez\u00e9sre.\nEml\u00e9keztetett, Orb\u00e1n Viktor minisztereln\u00f6k kor\u00e1bban bejelentette, a korm\u00e1ny meghosszabb\u00edtja az \u00e9rv\u00e9nyben l\u00e9v\u0151 kij\u00e1r\u00e1si korl\u00e1toz\u00e1st, \u00e9s ezt hetente fel\u00fclvizsg\u00e1lja. Erre az\u00e9rt van sz\u00fcks\u00e9g, mert eddig tudtuk f\u00e9kezni a j\u00e1rv\u00e1ny terjed\u00e9s\u00e9t, de a megbeteged\u00e9sek sz\u00e1ma biztosan n\u0151ni fog - mondta.\nA korm\u00e1nysz\u00f3viv\u0151 szerint az\u00e9rt fontos a korl\u00e1toz\u00e1sok betart\u00e1sa, hogy megfelel\u0151en fel lehessen k\u00e9sz\u00fclni a fert\u0151z\u00f6ttek ell\u00e1t\u00e1s\u00e1ra.\nFelid\u00e9zte, arr\u00f3l is d\u00f6nt\u00e9s sz\u00fcletett, hogy az \u00f6nkorm\u00e1nyzatok h\u00fasv\u00e9t alatt maguk d\u00f6nthetnek szigor\u00fa int\u00e9zked\u00e9sek bevezet\u00e9s\u00e9r\u0151l, mivel az \u00fcnnep k\u00fcl\u00f6n\u00f6sen kock\u00e1zatos a v\u00edrus terjed\u00e9se szempontj\u00e1b\u00f3l.\nSzentkir\u00e1lyi\u00a0Alexandra\u00a0- egy \u00e1ltala felolvasott k\u00e9rd\u00e9sre - elmondta, az idei h\u00fasv\u00e9tkor le kell mondani a nagy csal\u00e1di \u00f6sszej\u00f6vetelekr\u0151l, valamint a bar\u00e1tok, ismer\u0151s\u00f6k locsol\u00e1s\u00e1r\u00f3l: a korm\u00e1ny mindenkit arra k\u00e9r, hogy sz\u0171k csal\u00e1di k\u00f6rben, vagyis azokkal t\u00f6ltse az \u00fcnnepet, akikkel egy\u00e9bk\u00e9nt is egy\u00fctt lakik.\nK\u00fcl\u00f6n\u00f6sen fontosnak nevezte, hogy az id\u0151seket, kr\u00f3nikus betegeket se l\u00e1togass\u00e1k, hiszen r\u00e1juk k\u00fcl\u00f6n\u00f6sen vesz\u00e9lyes a v\u00edrus. Hangs\u00falyozta: azonban figyelni kell arra, hogy senki se \u00e9rezze mag\u00e1t egyed\u00fcl, ez\u00e9rt a csal\u00e1dtagokat \u00e9rdemes gyakran felh\u00edvni.\nA korm\u00e1nysz\u00f3viv\u0151 a k\u00fclf\u00f6ldr\u0151l hazat\u00e9r\u0151ket arra k\u00e9rte, hogy vonuljanak k\u00e9thetes, \u00f6nk\u00e9ntes h\u00e1zi karant\u00e9nba. Eml\u00e9keztetett, a fert\u0151z\u00e9sek g\u00f3cpontj\u00e1nak sz\u00e1m\u00edt\u00f3 orsz\u00e1gokb\u00f3l: Olaszorsz\u00e1gb\u00f3l, K\u00edn\u00e1b\u00f3l, D\u00e9l-Kore\u00e1b\u00f3l \u00e9s Ir\u00e1nb\u00f3l \u00e9rkez\u0151k automatikusan hat\u00f3s\u00e1gi h\u00e1zi karant\u00e9nba ker\u00fclnek.\nSzentkir\u00e1lyi\u00a0Alexandra\u00a0azt k\u00e9rte, senki ne pr\u00f3b\u00e1lja meg kij\u00e1tszani a kij\u00e1r\u00e1si korl\u00e1toz\u00e1st, mert ezen emberek \u00e9lete m\u00falik. Sportol\u00e1sn\u00e1l p\u00e9ld\u00e1ul pr\u00f3b\u00e1ljanak 2 m\u00e9tern\u00e9l is nagyobb t\u00e1vols\u00e1got tartani m\u00e1sokt\u00f3l. Arra is k\u00e9rte az embereket, hogy ker\u00fclj\u00e9k a t\u00e1volabbi kir\u00e1ndul\u00e1sokat, p\u00e9ld\u00e1ul a Balatonra utaz\u00e1st, hiszen minden ilyen helyv\u00e1ltoztat\u00e1s csak \u00fajabb lehet\u0151s\u00e9g a fert\u0151z\u00e9s tov\u00e1bbad\u00e1s\u00e1ra. \"Maradjunk a saj\u00e1t otthonunk k\u00f6rnyezet\u00e9ben\" - tette hozz\u00e1.\n\nSz\u00f3lt arr\u00f3l is, az\u00e9rt van t\u00f6bb aut\u00f3 az utakon, mert a korm\u00e1ny d\u00edjmentess\u00e9 tette a parkol\u00e1st az eg\u00e9sz orsz\u00e1gban, hogy lehet\u0151s\u00e9g szerint min\u00e9l kevesebben utazzanak zs\u00fafolt t\u00f6megk\u00f6zleked\u00e9si j\u00e1rm\u0171veken. \"Ez nem azt jelenti, hogy laz\u00edtottunk volna a szab\u00e1lyokon\" - mutatott r\u00e1.\nA korm\u00e1nysz\u00f3viv\u0151 al\u00e1h\u00fazta, a kabinet az orsz\u00e1g t\u00f6rt\u00e9net\u00e9ben egyed\u00fcl\u00e1ll\u00f3 gazdas\u00e1gv\u00e9delmi akci\u00f3tervet fogadott el. \"senkit nem hagyunk ebben a helyzetben egyed\u00fcl, minden eszk\u00f6zt megragadunk, amivel seg\u00edthetj\u00fck a magyar embereket, csal\u00e1dokat \u00e9s v\u00e1llalkoz\u00e1sokat\" - fogalmazott.\nKiemelte, a korm\u00e1ny c\u00e9ljai a v\u00e1ls\u00e1ghelyzetben sem v\u00e1ltoztak: \"a munk\u00e1ban hisz\u00fcnk, nem a seg\u00e9lyben\". Hozz\u00e1tette, \"2010-ben is \u00edgy indultunk \u00e9s harmad\u00e1ra cs\u00f6kkentett\u00fck a munkan\u00e9lk\u00fclis\u00e9get\". \"Egyszer m\u00e1r siker\u00fclt, ez\u00e9rt most is ezt az utat k\u00f6vetj\u00fck\" - mondta.\nFelid\u00e9zte, a munkav\u00e1llal\u00f3k \u00e9s a munk\u00e1ltat\u00f3k r\u00f6vid\u00edtett munkaid\u0151ben \u00e1llapodhatnak meg, amennyiben a c\u00e9g rendel\u00e9s\u00e1llom\u00e1nya 15-50 sz\u00e1zal\u00e9k k\u00f6z\u00f6tti m\u00e9rt\u00e9kben cs\u00f6kkent, az \u00e1llam ekkor a teljes \u00e9s a r\u00f6vid\u00edtett munkaid\u0151 k\u00f6z\u00f6tti b\u00e9r 70 sz\u00e1zal\u00e9k\u00e1t p\u00f3tolja ki. A korm\u00e1nysz\u00f3viv\u0151 ezzel \u00f6sszef\u00fcgg\u00e9sben azt k\u00e9rte, hogy a munkav\u00e1llal\u00f3 t\u00f6ltse hasznosan a kies\u0151 id\u0151t: k\u00e9pezze mag\u00e1t, vagy v\u00e9gezzen m\u00e1s, a munkahelye szempontj\u00e1b\u00f3l fontos tev\u00e9kenys\u00e9get.\nHangs\u00falyozta, a korm\u00e1ny t\u00f6bb oldalr\u00f3l is seg\u00edti a csal\u00e1dok meg\u00e9lhet\u00e9s\u00e9t, a munkahelyek megv\u00e9d\u00e9se mellett az \u00e9v v\u00e9g\u00e9ig felf\u00fcggesztette a hitelfizet\u00e9st \u00e9s k\u00fcl\u00f6nb\u00f6z\u0151 b\u00e9rt\u00e1mogat\u00e1si int\u00e9zked\u00e9seket vezetett be.\nSzentkir\u00e1lyi\u00a0Alexandra\u00a0elmondta, a kabinet a vesz\u00e9lyhelyzet idej\u00e9re meghosszabb\u00edtotta a csal\u00e1d- \u00e9s gyermekv\u00e9delmi t\u00e1mogat\u00e1sokat, szoci\u00e1lis juttat\u00e1sokat. K\u00e9rd\u00e9sre p\u00e9ldak\u00e9nt eml\u00edtette, hogy a csal\u00e1di p\u00f3tl\u00e9kra jogosults\u00e1g nem a 2019-2020-as tan\u00e9v utols\u00f3 napj\u00e1ig, hanem a vesz\u00e9lyhelyzet megsz\u0171n\u00e9se h\u00f3napj\u00e1ig j\u00e1r.\n\nMTI 2020. \u00e1prilis 11.\n\n"}]