[{"date": "2020-04-08 14:54", "url": "https://koronavirus.gov.hu/cikkek/csaladtamogatasokat-boviteni-fogjak-nem-szukiteni", "h1": "A csal\u00e1dt\u00e1mogat\u00e1sokat b\u0151v\u00edteni fogj\u00e1k, nem sz\u0171k\u00edteni", "body": "\nA csal\u00e1dt\u00e1mogat\u00e1sokhoz nem ny\u00falunk - jelentette ki a csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n. Nov\u00e1k Katalin hozz\u00e1tette: ezeket a t\u00e1mogat\u00e1sokat a j\u00f6v\u0151ben is ink\u00e1bb b\u0151v\u00edteni fogj\u00e1k, nem sz\u0171k\u00edteni.\n\n\nAzt mondta: a csal\u00e1dv\u00e9delmi akci\u00f3terv keret\u00e9ben tavaly j\u00falius \u00f3ta 800 milli\u00e1rd forint t\u00e1mogat\u00e1st foly\u00f3s\u00edtottak, ezzel 170 ezer csal\u00e1dnak seg\u00edtve. A h\u00e1zass\u00e1gk\u00f6t\u00e9sek sz\u00e1ma az elm\u00falt h\u00f3napokban n\u00e9gy \u00e9vtizede nem l\u00e1tott cs\u00facson volt, tavaly decemberben \u00e9s id\u00e9n janu\u00e1rban pedig t\u00f6bb mint 1200-zal t\u00f6bb gyermek sz\u00fcletett, mint egy \u00e9vvel kor\u00e1bban. A t\u00e1mogat\u00e1sokat ebben a helyzetben is sok ezer csal\u00e1d vette ig\u00e9nybe, a c\u00e9l pedig az, hogy a j\u00e1rv\u00e1ny ne tegyen pontot ennek a kedvez\u0151 folyamatnak a v\u00e9g\u00e9re - hangs\u00falyozta.\nAz \u00e1llamtitk\u00e1r \u00f6t pontban foglalta \u00f6ssze a koronav\u00edrus-j\u00e1rv\u00e1ny ideje alatt a csal\u00e1dokat \u00e9rint\u0151 int\u00e9zked\u00e9seket. Ezek: a csal\u00e1dt\u00e1mogat\u00e1sok megv\u00e9d\u00e9se, tov\u00e1bbra is a munk\u00e1t szorgalmazz\u00e1k a seg\u00e9ly helyett, seg\u00edtenek \u00e1tv\u00e9szelni a vesz\u00e9lyhelyzetet, t\u00e1mogatj\u00e1k a fiatalokat \u00e9s seg\u00edtik az id\u0151seket.\nElmondta, hogy a munkahelyek meg\u0151rz\u00e9se kiemelt c\u00e9l, ennek \u00e9rdek\u00e9ben \u00e1tv\u00e1llalj\u00e1k a fizet\u00e9s n\u00e9lk\u00fcli szabads\u00e1gon l\u00e9v\u0151k j\u00e1rul\u00e9kait, sz\u00fcks\u00e9g eset\u00e9n biztos\u00edtj\u00e1k a gyermekek fel\u00fcgyelet\u00e9t, \u00e1tk\u00e9pz\u00e9si programokat ind\u00edtanak, a v\u00e1llalkoz\u00f3knak kedvezm\u00e9nyes k\u00f6lcs\u00f6n\u00f6ket ny\u00fajtanak, feln\u0151ttk\u00e9pz\u00e9si di\u00e1khitelt hirdettek, \u00e9s megemelt\u00e9k a SZ\u00c9P-k\u00e1rty\u00e1ra elhelyezett \u00f6sszegek keret\u00e9t.\nEmellett 26 munkak\u00f6rben j\u00e1rul\u00e9kkedvezm\u00e9nyeket vezettek be, amelyek 90 ezer csal\u00e1dnak havonta \u00e1tlagosan 50 ezer forintos megtakar\u00edt\u00e1st jelenthetnek - tette hozz\u00e1.\nNov\u00e1k Katalin a vesz\u00e9lyhelyzet \u00e1tv\u00e9szel\u00e9s\u00e9t seg\u00edt\u0151 int\u00e9zked\u00e9sek k\u00f6z\u00f6tt kiemelte az \u00e9v v\u00e9g\u00e9ig sz\u00f3l\u00f3 hitelt\u00f6rleszt\u00e9si morat\u00f3riumot, amely a csal\u00e1di otthonteremt\u00e9si kedvezm\u00e9nyhez (csok) felvett hitelekre \u00e9s a babav\u00e1r\u00f3 t\u00e1mogat\u00e1sra is vonatkozik, valamint sz\u00f3lt arr\u00f3l is, hogy a jelz\u00e1loghitel-elenged\u00e9s tov\u00e1bbra is ig\u00e9nyelhet\u0151. Meghosszabb\u00edtott\u00e1k tov\u00e1bb\u00e1 a gyermekgondoz\u00e1si d\u00edjra (gyed), a gyermekgondoz\u00e1st seg\u00edt\u0151 ell\u00e1t\u00e1sra (gyes) \u00e9s a gyermeknevel\u00e9si t\u00e1mogat\u00e1sra (gyet) jogosults\u00e1got a vesz\u00e9lyhelyzet v\u00e9g\u00e9ig, egyszer\u0171bb\u00e9 tett\u00e9k a gyermekek otthongondoz\u00e1si d\u00edja (gyod), a csok \u00e9s a babav\u00e1r\u00f3 t\u00e1mogat\u00e1s ig\u00e9nybev\u00e9tel\u00e9t, valamint ingyenes parkol\u00e1st biztos\u00edtanak orsz\u00e1gszerte - sorolta az \u00e1llamtitk\u00e1r.\nFelh\u00edvta a figyelmet arra is, hogy azok sem esnek el a nagycsal\u00e1dosok aut\u00f3v\u00e1s\u00e1rl\u00e1si t\u00e1mogat\u00e1s\u00e1t\u00f3l, akiknek m\u00e1r meg\u00edt\u00e9lt\u00e9k a t\u00e1mogat\u00e1st, de m\u00e9g nem k\u00f6t\u00f6tt\u00e9k meg a szerz\u0151d\u00e9st. Arra a vesz\u00e9lyhelyzet ut\u00e1n 60 napig lesz lehet\u0151s\u00e9g\u00fck az \u00e9rintetteknek.\nA fiatalokat t\u00e1mogatja t\u00f6bbi k\u00f6z\u00f6tt a di\u00e1khitelek morat\u00f3riuma, amely azokra is vonatkozik, akik m\u00e9g csak most veszik fel a di\u00e1khitelt, az \u00faj, szabad felhaszn\u00e1l\u00e1s\u00fa, kamatmentes di\u00e1khitel bevezet\u00e9se \u00e9s a nyelvvizsga-k\u00f6telezetts\u00e9g elt\u00f6rl\u00e9se a diploma megszerz\u00e9s\u00e9hez - mondta.\nHozz\u00e1f\u0171zte azonban, hogy a d\u00f6nt\u00e9ssel nem szeretn\u00e9k lebesz\u00e9lni az embereket a nyelvtanul\u00e1sr\u00f3l, hiszen a nyelvtud\u00e1s fontos a hossz\u00fa t\u00e1v\u00fa boldogul\u00e1shoz.\nAz id\u0151sek eg\u00e9szs\u00e9g\u00e9nek v\u00e9delm\u00e9\u00e9rt hozott d\u00f6nt\u00e9sek k\u00f6z\u00f6tt eml\u00edtette a receptek kiv\u00e1lt\u00e1s\u00e1nak, az \u00fcgyint\u00e9z\u00e9snek \u00e9s a postai szolg\u00e1ltat\u00e1soknak az egyszer\u0171s\u00edt\u00e9s\u00e9t, \u00e9s besz\u00e9lt a 13. havi nyugd\u00edj fokozatos visszavezet\u00e9s\u00e9r\u0151l is.\nNov\u00e1k Katalin a h\u00fasv\u00e9t k\u00f6zeledt\u00e9vel arra k\u00e9rte a lakoss\u00e1got, hogy tarts\u00e1k be a szigor\u00fa kij\u00e1r\u00e1si korl\u00e1toz\u00e1sokat, mert azok \"nem \u00f6nmagunk\u00e9rt vannak, hanem mindannyiunk\u00e9rt.\" Az \u00e1llamtitk\u00e1r \u00fagy fogalmazott: \"vigy\u00e1zzunk a csal\u00e1dunkra, vigy\u00e1zzunk egym\u00e1sra, \u00e9s aki teheti, maradjon otthon.\"\n\u00a0\nForr\u00e1s: MTI\n\u00a0\n\n"}]