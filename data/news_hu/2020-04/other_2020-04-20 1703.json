[{"date": "2020-04-20 17:03", "url": "https://koronavirus.gov.hu/cikkek/gyorgy-laszlo-mar-ketoras-foglalkoztatas-utan-igenyelheto-bertamogatas", "h1": "Gy\u00f6rgy L\u00e1szl\u00f3: m\u00e1r k\u00e9t\u00f3r\u00e1s foglalkoztat\u00e1s ut\u00e1n is ig\u00e9nyelhet\u0151 a b\u00e9rt\u00e1mogat\u00e1s", "body": "\nA kamar\u00e1k, az \u00e9rdekk\u00e9pviseletek \u00e9s a korm\u00e1ny egyet\u00e9rt abban, hogy a munkahelyv\u00e9delmi b\u00e9rt\u00e1mogat\u00e1s kiterjeszt\u00e9se alkalmas a munkahelyek meg\u0151rz\u00e9s\u00e9re - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00e9tf\u0151i sajt\u00f3t\u00e1j\u00e9koztat\u00f3j\u00e1n Budapesten a gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r.\n\nGy\u00f6rgy L\u00e1szl\u00f3 k\u00f6z\u00f6lte, egyszer\u0171s\u00f6dik a munkahelyv\u00e9delmi b\u00e9rt\u00e1mogat\u00e1s ig\u00e9nyl\u00e9se, \u00e9s b\u0151v\u00fcl a kedvezm\u00e9nyezettek k\u00f6re, a t\u00e1mogat\u00e1sok\u00e9rt egyszer\u0171en \u00e9s gyorsan, a https://nfsz.munka.hu/ holnapon el\u00e9rhet\u0151 \u0171rlapok kit\u00f6lt\u00e9s\u00e9vel lehet jelentkezni. A v\u00e1ltoz\u00e1sok k\u00f6z\u00fcl kiemelte, hogy a t\u00e1mogat\u00e1s napi 2 \u00f3r\u00e1s foglalkoztat\u00e1s ut\u00e1n is ig\u00e9nybe vehet\u0151 lesz.\nA v\u00e1llalkoz\u00e1sok ezen fel\u00fcl mind\u00f6ssze 0,1 sz\u00e1zal\u00e9kos kamattal, 9 havi b\u00e9rre, 2 \u00e9ves futamidej\u0171, munkahelymegtart\u00f3 hitelt is k\u00e9rhetnek. A b\u00e9rt\u00e1mogat\u00e1s m\u00f3dos\u00edt\u00e1s\u00e1r\u00f3l sz\u00f3l\u00f3 korm\u00e1nyrendelet m\u00e1r h\u00e9tf\u0151n este megjelenhet - tette hozz\u00e1. A v\u00e1ltoz\u00e1sokat az ITM foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra r\u00e9szletesen ismertette. Bod\u00f3 S\u00e1ndor k\u00f6z\u00f6lte, hogy a t\u00e1mogat\u00e1sn\u00e1l a k\u00e9relem beny\u00fajt\u00e1s\u00e1nak napj\u00e1ra vonatkoz\u00f3 alapb\u00e9rt veszik figyelembe. A b\u00e9rt\u00e1mogat\u00e1s kiterjed a munkaid\u0151keretben foglalkozatott dolgoz\u00f3kra, a t\u00e1vmunk\u00e1ra \u00e9s az otthoni munkav\u00e9gz\u00e9sre, a munkaer\u0151-k\u00f6lcs\u00f6nz\u0151 c\u00e9gekre, valamint az egyes\u00fcletek \u00e9s civil szervezetek k\u00f6z\u00fcl azokra, amelyek nem r\u00e9szes\u00fclnek a k\u00f6lts\u00e9gvet\u00e9sb\u0151l. Az EU-s szab\u00e1lyok miatt azok sem kaphatnak \u00e1llami b\u00e9rt\u00e1mogat\u00e1st, akik uni\u00f3s forr\u00e1sb\u00f3l jutnak b\u00e9rjelleg\u0171 t\u00e1mogat\u00e1shoz.\nAz ig\u00e9nyl\u00e9seket egyszer\u0171s\u00edti, hogy nem kell kifejteni a gazdas\u00e1gi neh\u00e9zs\u00e9gek ok\u00e1t. A munkaszerz\u0151d\u00e9sek m\u00f3dos\u00edt\u00e1s\u00e1t, a cs\u00f6kkentett munkaid\u0151r\u0151l \u00e9s az egy\u00e9ni fejleszt\u00e9si id\u0151r\u0151l sz\u00f3l\u00f3 meg\u00e1llapod\u00e1sokat nem kell egyenk\u00e9nt megk\u00f6tni minden munkav\u00e1llal\u00f3val, mivel a munkaszerz\u0151d\u00e9sek a korm\u00e1nyrendelet erej\u00e9n\u00e9l fogva m\u00f3dosulnak. A napi 2 \u00f3r\u00e1s r\u00e9szmunkaid\u0151t az teszi lehet\u0151v\u00e9, hogy a kies\u0151 munkaid\u0151 fels\u0151 hat\u00e1ra 75 sz\u00e1zal\u00e9kra n\u0151. A t\u00e1mogatott munkav\u00e1llal\u00f3kat a foly\u00f3s\u00edt\u00e1s ideje alatt nem lehet rendk\u00edv\u00fcli munkav\u00e9gz\u00e9sben foglalkoztatni, de a l\u00e9tsz\u00e1mtart\u00e1si k\u00f6telezetts\u00e9g is csak r\u00e1juk vonatkozik, nem a teljes alkalmazotti \u00e1llom\u00e1nyra - tette hozz\u00e1 az \u00e1llamtitk\u00e1r.\nA Magyar Kereskedelmi \u00e9s Iparkamara (MKIK) eln\u00f6ke hat\u00e9konynak nevezte a korm\u00e1nyzati int\u00e9zked\u00e9seket, de hangs\u00falyozta, hogy a v\u00e1ls\u00e1g a munkaad\u00f3kt\u00f3l \u00e9s a munkav\u00e1llal\u00f3kt\u00f3l is er\u0151fesz\u00edt\u00e9seket k\u00f6vetel. Parragh L\u00e1szl\u00f3 szerint p\u00e1nikvesz\u00e9ly m\u00e1r nem fenyeget, a v\u00e1llalkoz\u00e1sok igyekeznek alkalmazkodni az \u00faj helyzethez, \u00e9s hamarosan elj\u00f6n az \u00fajrakezd\u00e9s, s\u0151t a fejleszt\u00e9sek ideje is. Az \u00e9rdekk\u00e9pviselet vezet\u0151je a bejelentett v\u00e1ltoz\u00e1sokon fel\u00fcl \u00fcdv\u00f6z\u00f6lte, hogy a Sz\u00e9chenyi k\u00e1rtya munkahelymeg\u0151rz\u00e9si \u00e9s fejleszt\u00e9si elemekkel b\u0151v\u00fcl, \u00e9s azt is, hogy folytat\u00f3dnak az egyeztet\u00e9sek a korm\u00e1nnyal. A helyzet folyamatosan v\u00e1ltozik, a gyors d\u00f6nt\u00e9s jelent\u0151s\u00e9ge fel\u00e9rt\u00e9kel\u0151dik, \u00edgy az is kedvez\u0151, hogy b\u00fcrokratikus terhek le\u00e9p\u00edt\u00e9s\u00e9vel teret nyernek az egyszer\u0171s\u00edtett megold\u00e1sok - hangs\u00falyozta Parragh L\u00e1szl\u00f3.\n\nMTI 2020. \u00e1prilis 20., h\u00e9tf\u0151 16:36\n\n"}]