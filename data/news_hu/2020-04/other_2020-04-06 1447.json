[{"date": "2020-04-06 14:47", "url": "https://koronavirus.gov.hu/cikkek/budapestiek-tartsak-be-kijarasi-korlatozas-szabalyait", "h1": "A budapestiek tarts\u00e1k be a kij\u00e1r\u00e1si korl\u00e1toz\u00e1s szab\u00e1lyait", "body": "\nAz operat\u00edv t\u00f6rzs arra k\u00e9ri a budapestieket, hogy tarts\u00e1k be a kij\u00e1r\u00e1si korl\u00e1toz\u00e1s szab\u00e1lyait, mert ez \"k\u00f6z\u00f6s \u00fcgy\u00fcnk\" a j\u00e1rv\u00e1ny lass\u00edt\u00e1sa \u00e9rdek\u00e9ben - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert hozz\u00e1tette: a j\u00f3 id\u0151 bek\u00f6sz\u00f6nt\u00e9vel a f\u0151v\u00e1rosiak egyre nagyobb sz\u00e1mban szegik meg a kij\u00e1r\u00e1si korl\u00e1toz\u00e1s szab\u00e1lyait. Elmondta, szombathoz k\u00e9pest vas\u00e1rnap a dupl\u00e1j\u00e1ra emelkedett az ezzel kapcsolatos rend\u0151ri int\u00e9zked\u00e9sek sz\u00e1ma: csak vas\u00e1rnap 614 esetben int\u00e9zkedtek a Budapesti Rend\u0151r-f\u0151kapit\u00e1nys\u00e1g munkat\u00e1rsai, ebb\u0151l 574 esetben figyelmeztett\u00e9k a szab\u00e1lyokat megszeg\u0151ket, 24 helysz\u00edni b\u00edrs\u00e1got szabtak ki \u00e9s 16 szab\u00e1lys\u00e9rt\u00e9si feljelent\u00e9st tettek.\nAz orsz\u00e1gos adatokr\u00f3l elmondta: 4292 rend\u0151ri int\u00e9zked\u00e9s t\u00f6rt\u00e9nt, amelyb\u0151l 3102 figyelmeztet\u00e9s, 532 helysz\u00edni b\u00edrs\u00e1g, valamint 648 szab\u00e1lys\u00e9rt\u00e9si feljelent\u00e9s volt.\nA rend\u0151r\u00f6knek a j\u00e1rv\u00e1ny kezel\u00e9se alatt t\u00f6bb szolg\u00e1latot kell ell\u00e1tniuk, egy h\u00e9tf\u0151t\u0151l hat\u00e1lyos korm\u00e1nyrendelet r\u00e9szletesen szab\u00e1lyozza a rendv\u00e9delemben \u00e9s honv\u00e9delemben dolgoz\u00f3k \"szolg\u00e1latteljes\u00edt\u00e9s\u00e9re vonatkoz\u00f3 elt\u00e9r\u0151 szab\u00e1lyokat\" - k\u00f6z\u00f6lte Kiss R\u00f3bert. R\u00e1mutatott: a rend\u0151rs\u00e9g ellen\u0151rzi a hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1t, a hat\u00e1rforgalmat, a k\u00f6zter\u00fcleteken a kij\u00e1r\u00e1si korl\u00e1toz\u00e1s szab\u00e1lyainak, valamint az \u00fczletek nyitvatart\u00e1si korl\u00e1toz\u00e1s\u00e1nak a betart\u00e1s\u00e1t.\nA korm\u00e1nyrendelet azt is el\u0151\u00edrja, hogy a szab\u00e1lys\u00e9rt\u00e9si elj\u00e1r\u00e1sokat telekommunik\u00e1ci\u00f3s eszk\u00f6z\u00f6kkel folytass\u00e1k le, azokban az \u00fcgyekben is, amelyekben kor\u00e1bban szem\u00e9lyes jelenl\u00e9tet \u00edrtak el\u0151. Amennyiben ez technikailag nem biztos\u00edtott, \u00fagy az elj\u00e1r\u00e1st h\u00e1rom h\u00f3napra felf\u00fcggesztik - mondta.\nA parkol\u00e1s ingyeness\u00e9 t\u00e9tel\u00e9vel kapcsolatban hangs\u00falyozta: az int\u00e9zked\u00e9ssel \"nem a k\u00f6zter\u00fcletekre h\u00edvj\u00e1k az embereket\", hanem meg k\u00edv\u00e1nj\u00e1k k\u00f6nny\u00edteni a saj\u00e1t g\u00e9pkocsi haszn\u00e1lat\u00e1t \u00fcgyint\u00e9z\u00e9skor.\nKorm\u00e1nyrendeletben r\u00f6gz\u00edtett\u00e9k a nemzetk\u00f6zi b\u0171n\u00fcgyi egy\u00fcttm\u0171k\u00f6d\u00e9ssel kapcsolatos feladatokat, valamint ugyancsak jogszab\u00e1ly r\u00f6gz\u00edti az \u0151rizet, a letart\u00f3ztat\u00e1s, az elz\u00e1r\u00e1s, illetve a szabads\u00e1gveszt\u00e9s v\u00e9grehajt\u00e1sa sor\u00e1n felmer\u00fcl\u0151 elt\u00e9r\u0151 rendelkez\u00e9seket - mondta.\nA nagylaki hat\u00e1r\u00e1tkel\u0151n\u00e9l megjelent Nyugat-Eur\u00f3p\u00e1ba tart\u00f3 nagy sz\u00e1m\u00fa rom\u00e1n vend\u00e9gmunk\u00e1ssal kapcsolatban azt mondta: akkor engedik be \u0151ket az orsz\u00e1gba, ha hitelt \u00e9rdeml\u0151en tudj\u00e1k igazolni, hogy a c\u00e9lorsz\u00e1g fogadja \u0151ket. Magyarorsz\u00e1g ter\u00fclet\u00e9n csak a kijel\u00f6lt humanit\u00e1rius \u00fatvonalon haladhatnak, \u00e9s csak a kijel\u00f6lt pihen\u0151helyeken \u00e1llhatnak meg.\nIsmertette: a hat\u00e1rforgalomban csak R\u00f6szk\u00e9n\u00e9l a bel\u00e9p\u0151 oldalon kell v\u00e1rakoz\u00e1sra sz\u00e1m\u00edtani.\nA j\u00e1rv\u00e1nnyal \u00f6sszef\u00fcgg\u00e9sben 159 b\u00fcntet\u0151elj\u00e1r\u00e1st ind\u00edtottak, ebb\u0151l 37-et csal\u00e1s, 11-et j\u00e1rv\u00e1ny\u00fcgyi szab\u00e1lyszeg\u00e9s, 24-et k\u00f6zvesz\u00e9llyel fenyeget\u00e9s \u00e9s 45-\u00f6t r\u00e9mh\u00edrterjeszt\u00e9s miatt - mondta.\nHat\u00f3s\u00e1gi h\u00e1zi karant\u00e9nt 14 325 esetben rendeltek el, az ezzel \u00f6sszef\u00fcgg\u0151 szab\u00e1lyok betart\u00e1s\u00e1t 112 729 alkalommal ellen\u0151rizt\u00e9k.\nAz \u00fczletek korl\u00e1tozott nyitvatart\u00e1s\u00e1nak a szab\u00e1lyait megszeg\u0151kkel szemben 44 alkalommal figyelmeztet\u00e9st alkalmaztak, 27 esetben helysz\u00edni b\u00edrs\u00e1got szabtak ki, 64 esetben pedig szab\u00e1lys\u00e9rt\u00e9si feljelent\u00e9st tettek.\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva elmondta: a h\u00e9tv\u00e9gi tapasztalatok azt mutatj\u00e1k, nagyobb hangs\u00falyt kell fektetni\u00fck a n\u00e9pszer\u0171 kir\u00e1ndul\u00f3helyekre, k\u00f6zter\u00fcletekre, amelyek csoportk\u00e9pz\u0151 helysz\u00ednekk\u00e9 v\u00e1lhatnak.\nEzeket mostant\u00f3l c\u00e9lzottan \u00e9s visszat\u00e9r\u0151en ellen\u0151rzik.\nMegism\u00e9telte: az operat\u00edv t\u00f6rzs szerd\u00e1n tesz javaslatot a kij\u00e1r\u00e1si korl\u00e1toz\u00e1sok szab\u00e1lyoz\u00e1s\u00e1ra. Arra a k\u00e9rd\u00e9sre, hogy v\u00e1rhat\u00f3-e ter\u00fcleti korl\u00e1toz\u00e1s, azt mondta: amennyiben az adatokb\u00f3l az t\u0171nik ki, hogy egyes ter\u00fcleteken m\u00e1s int\u00e9zked\u00e9sekre van sz\u00fcks\u00e9g, akkor aszerint teszik meg a javaslatukat.\nKiss R\u00f3bert arr\u00f3l is besz\u00e1molt, hogy a rend\u0151rs\u00e9g vezet\u00e9se minden nap egyeztet a szomsz\u00e9dos orsz\u00e1gok rend\u0151rs\u00e9geinek a vezet\u0151ivel a tranzitforgalom biztos\u00edt\u00e1s\u00e1r\u00f3l, mivel a c\u00e9l az, hogy egy orsz\u00e1g se maradjon ell\u00e1t\u00e1s n\u00e9lk\u00fcl. Ennek \u00e9rdek\u00e9ben minden nap finom\u00edtanak az \u00e1tl\u00e9ptet\u00e9si gyakorlatukon, hogy megk\u00f6nny\u00edts\u00e9k a nemzetk\u00f6zi tranzitforgalmat. A szab\u00e1lyok betart\u00e1sa alapvet\u0151 k\u00f6z\u00f6s \u00e9rdek\u00fcnk, ez\u00e9rt a tranzitfolyos\u00f3kat folyamatosan ellen\u0151rzik, ahogy az \u00fatvonalon k\u00f6zleked\u0151k sz\u00e1m\u00e1ra kijel\u00f6lt pihen\u0151ket is.\nA hat\u00f3s\u00e1gi h\u00e1zi karant\u00e9n ellen\u0151rz\u00e9s\u00e9vel \u00f6sszef\u00fcgg\u00e9sben arr\u00f3l besz\u00e9lt: a rend\u0151rs\u00e9g mobil eszk\u00f6z seg\u00edts\u00e9g\u00e9vel tudja a karant\u00e9nra k\u00f6telezett szem\u00e9lyazonoss\u00e1g\u00e1t ellen\u0151rizni. Egy\u00fattal arra is felk\u00e9rte a hat\u00f3s\u00e1gi h\u00e1zi karant\u00e9nra k\u00f6telezetteket, hogy a figyelmeztet\u0151 jelz\u00e9st l\u00e1that\u00f3 helyre tegy\u00e9k, ezzel is seg\u00edtve az ellen\u0151rz\u00e9seket. Ha az ablakra teszik \u00e9s leh\u00fazz\u00e1k rol\u00f3t, azzal meghi\u00fas\u00edtj\u00e1k az int\u00e9zked\u00e9st - figyelmeztetett.\nA hat\u00f3s\u00e1gi h\u00e1zi karant\u00e9n szab\u00e1lyainak megs\u00e9rt\u00e9sr\u0151l azt mondta: amennyiben azt igazolt beteg k\u00f6veti el, akkor az b\u0171ncselekm\u00e9nynek sz\u00e1m\u00edt, m\u00edg ha olyan \u00e1llampolg\u00e1r, aki k\u00fclf\u00f6ldr\u0151l t\u00e9rt haza, de nem igazolt.\n\u00a0\nForr\u00e1s: MTI\n\u00a0\n\u00a0\n\n"}]