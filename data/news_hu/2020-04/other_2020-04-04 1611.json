[{"date": "2020-04-04 16:11", "url": "https://koronavirus.gov.hu/cikkek/gulyas-jarvanyugyi-es-gazdasagvedelmi-alapot-letrehoz-kormany", "h1": "Guly\u00e1s: j\u00e1rv\u00e1ny\u00fcgyi \u00e9s a gazdas\u00e1gv\u00e9delmi alapot is l\u00e9trehoz a korm\u00e1ny", "body": "\nA korm\u00e1ny mag\u00e1n kezdte a koronav\u00edrus-j\u00e1rv\u00e1ny miatt sz\u00fcks\u00e9ges takar\u00e9koss\u00e1got, \u00edgy elvon \u00e9s \u00e1tcsoportos\u00edt a t\u00e1rc\u00e1kt\u00f3l \u00f6sszesen 1345 milli\u00e1rd forintot, ami a gazdas\u00e1g v\u00e9delm\u00e9re \u00e9s \u00fajraind\u00edt\u00e1s\u00e1ra l\u00e9trehozott alapban \u00e1ll rendelkez\u00e9sre. A j\u00e1rv\u00e1ny elleni v\u00e9dekez\u00e9si alapba 663 milli\u00e1rd forintot biztos\u00edtanak, abba be kell fizetni az idei p\u00e1rtt\u00e1mogat\u00e1sok 50 sz\u00e1zal\u00e9k\u00e1t, a multinacion\u00e1lis l\u00e1ncokat terhel\u0151 kereskedelmi ad\u00f3t, a p\u00e9nz\u00fcgyi szektor hozz\u00e1j\u00e1rul\u00e1s\u00e1t \u00e9s a g\u00e9pj\u00e1rm\u0171ad\u00f3 \u00f6nkorm\u00e1nyzatoknak j\u00e1r\u00f3 r\u00e9sz\u00e9t - jelentette be Guly\u00e1s Gergely Minisztereln\u00f6ks\u00e9get vezet\u0151 miniszter szombaton az online korm\u00e1nyinf\u00f3n.\n\n\nK\u00f6z\u00f6lte, a korm\u00e1ny a k\u00f6lts\u00e9gvet\u00e9s alapvet\u0151 \u00e1trendez\u00e9s\u00e9r\u0151l d\u00f6nt\u00f6tt, l\u00e9trehozt\u00e1k a j\u00e1rv\u00e1ny elleni v\u00e9dekez\u00e9s alapj\u00e1t, \u00e9s l\u00e9trej\u00f6n a gazdas\u00e1gv\u00e9delmet, a gazdas\u00e1g \u00fajraind\u00edt\u00e1s\u00e1t szolg\u00e1l\u00f3 alap.\nAz eredm\u00e9nyes v\u00e9dekez\u00e9shez sz\u00fcks\u00e9ges forr\u00e1sok biztos\u00edt\u00e1sa \u00e9rdek\u00e9ben a korm\u00e1ny jelent\u0151s \u00e1tcsoportos\u00edt\u00e1sokat hajt v\u00e9gre, \u00e9s k\u00f6z\u00f6s tehervisel\u00e9sre k\u00f6telez m\u00e1sokat is, \u00edgy a politikai p\u00e1rtokat, a multinacion\u00e1lis kereskedelmi l\u00e1ncokat, a bankokat \u00e9s az \u00f6nkorm\u00e1nyzatokat is - mondta.\nGuly\u00e1s Gergely ismertet\u00e9se szerint a koronav\u00edrus-j\u00e1rv\u00e1ny elleni v\u00e9dekez\u00e9si alapba befizetett p\u00e1rtt\u00e1mogat\u00e1sok 1,2 milli\u00e1rd forintot tesznek ki, a multinacion\u00e1lis l\u00e1ncokat terhel\u0151 ad\u00f3 36 milli\u00e1rd forintot jelent, a bankokt\u00f3l 55 milli\u00e1rd forintot v\u00e1rnak.\nHozz\u00e1tette: a g\u00e9pj\u00e1rm\u0171ad\u00f3 k\u00f6zponti k\u00f6lts\u00e9gvet\u00e9sbe \u00e1tir\u00e1ny\u00edtott r\u00e9sze id\u00e9n 34 milli\u00e1rd forint lesz, az \u00f6nkorm\u00e1nyzatokat arra k\u00e9rik, hogy ezzel j\u00e1ruljanak hozz\u00e1 a j\u00e1rv\u00e1ny elleni v\u00e9dekez\u00e9shez.\nK\u00f6z\u00f6lte, az alapba 663 milli\u00e1rd forintot tudnak biztos\u00edtani \u00edgy, mivel a j\u00e1rv\u00e1ny elleni v\u00e9dekez\u00e9s k\u00f6zponti tartal\u00e9ka 378 milli\u00e1rd forint, ez azonban egy fel\u00fclr\u0151l nyitott el\u0151ir\u00e1nyzat.\nJelezte, az int\u00e9zked\u00e9seknek visszamen\u0151leges hat\u00e1lya nincs, \u00e1prilis 15-\u00e9t\u0151l vagy m\u00e1jus 1-j\u00e9t\u0151l \u00e9rv\u00e9nyesek.\nA gazdas\u00e1g v\u00e9delm\u00e9re \u00e9s \u00fajraind\u00edt\u00e1s\u00e1ra l\u00e9trehozott alapban 1345 milli\u00e1rd forint \u00e1ll rendelkez\u00e9sre - k\u00f6z\u00f6lte.\nA miniszter kifejtette: az \u00fajraind\u00edt\u00e1st, a gazdas\u00e1g v\u00e9delm\u00e9t c\u00e9lz\u00f3 alapnak r\u00e9sze a k\u00f6zponti int\u00e9zm\u00e9nyekt\u0151l beszedett megtakar\u00edt\u00e1s, azaz a miniszt\u00e9riumokt\u00f3l elvont forr\u00e1sok, ami 922 milli\u00e1rdot tesz ki. A Nemzeti Foglalkoztat\u00e1si Alap bev\u00e9tele is teljes eg\u00e9sz\u00e9ben ideker\u00fcl, ami 423 milli\u00e1rd forintot jelent. \u00d6sszess\u00e9g\u00e9ben a gazdas\u00e1g v\u00e9delm\u00e9re \u00e9s az \u00fajraind\u00edt\u00e1sra szolg\u00e1l\u00f3 int\u00e9zked\u00e9seket c\u00e9lz\u00f3 alapban 1345 milli\u00e1rd forint \u00e1ll rendelkez\u00e9sre - ismertette Guly\u00e1s Gergely.\nKit\u00e9rt arra, hogy az elm\u00falt h\u00f3napban azok a gazdas\u00e1gv\u00e9delmi int\u00e9zked\u00e9sek, amelyeket a munkahelyek meg\u0151rz\u00e9s\u00e9re hoztak, eddig mintegy 100 milli\u00e1rd forintba ker\u00fcltek.\nJelezte azt is: a v\u00e9d\u0151n\u0151k \u00e9s eg\u00e9szs\u00e9g\u00fcgyi szakdolgoz\u00f3k 20 sz\u00e1zal\u00e9kos novemberi b\u00e9remel\u00e9s\u00e9t biztos\u00edtani fogj\u00e1k a p\u00e9nteken bejelentett, minden eg\u00e9szs\u00e9g\u00fcgyi dolgoz\u00f3nak j\u00e1r\u00f3 brutt\u00f3 500 ezer forintos - v\u00e1rhat\u00f3an ny\u00e1r eleji, j\u00fanius-j\u00faliusi - juttat\u00e1s mellett. Ut\u00f3bbi, az eg\u00e9szs\u00e9g\u00fcgyi dolgoz\u00f3k \"heroikus k\u00fczdelm\u00e9nek\" elismer\u00e9se a k\u00f6zponti k\u00f6lts\u00e9gvet\u00e9snek 70 milli\u00e1rdos terhet jelent - tudatta.\nA miniszter k\u00f6z\u00f6lte tov\u00e1bb\u00e1: a korm\u00e1ny vas\u00e1rnapi \u00fcl\u00e9s\u00e9n d\u00f6nt\u00e9st hoz egy olyan gazdas\u00e1g\u00e9l\u00e9nk\u00edt\u0151 tervr\u0151l, amely a rendszerv\u00e1lt\u00e1s \u00f3ta Magyarorsz\u00e1g t\u00f6rt\u00e9net\u00e9nek legnagyobb gazdas\u00e1gi akci\u00f3terve lesz. Ez egyszerre fogja biztos\u00edtani a v\u00e9dekez\u00e9shez sz\u00fcks\u00e9ges forr\u00e1sokat \u00e9s a gazdas\u00e1g \u00fajraind\u00edt\u00e1s\u00e1hoz felt\u00e9tlen\u00fcl sz\u00fcks\u00e9ges \"sz\u00e1z- \u00e9s ezermilli\u00e1rdokat\" - mondta.\nArr\u00f3l is besz\u00e9lt, hogy a koronav\u00edrus-j\u00e1rv\u00e1ny alatt eddig k\u00f6r\u00fclbel\u00fcl 30 ezerrel n\u0151tt a munkan\u00e9lk\u00fcliek sz\u00e1ma, \u00e1prilis elej\u00e9t\u0151l a munkahely\u00fcket elvesz\u00edt\u0151k sz\u00e1ma napi 4 ezer k\u00f6r\u00fcli - k\u00f6z\u00f6lte a Minisztereln\u00f6ks\u00e9g vezet\u0151je.\nA 30 ezres adat ugyanakkor nem azt jelenti, hogy csak ennyien vesz\u00edtett\u00e9k el az \u00e1ll\u00e1sukat - h\u00edvta fel a figyelmet a miniszter, hozz\u00e1t\u00e9ve: a kor\u00e1bbi 70 ezer szabad munkahely sz\u00e1ma 40-50 ezer k\u00f6z\u00f6ttire cs\u00f6kkent.\nGuly\u00e1s Gergely a legfontosabbnak tov\u00e1bbra is az emberi \u00e9let \u00e9s eg\u00e9szs\u00e9g v\u00e9delm\u00e9t nevezte, hangs\u00falyozva, hogy az eg\u00e9szs\u00e9g\u00fcgyi v\u00e9dekez\u00e9sre a k\u00f6lts\u00e9gvet\u00e9s korl\u00e1tlanul biztos\u00edtja a forr\u00e1sokat.\nArr\u00f3l is t\u00e1j\u00e9koztatott, hogy a v\u00e9dekez\u00e9ssel kapcsolatos eszk\u00f6z\u00f6k beszerz\u00e9s\u00e9re eddig mintegy 380 milli\u00e1rd forintot k\u00f6lt\u00f6ttek.\nGuly\u00e1s Gergely arra a felvet\u00e9sre, hogy elrendelik-e a k\u00f6telez\u0151 maszkvisel\u00e9st k\u00f6zter\u00fcleten, \u00e9s ha igen, mikor, azt mondta: ezekben az \u00fcgyekben az operat\u00edv t\u00f6rzs hoz d\u00f6nt\u00e9st, az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sainak, illetve magyar virol\u00f3gus szakemberek v\u00e9lem\u00e9ny\u00e9nek a figyelembe v\u00e9tel\u00e9vel. Eddig ilyen javaslat nem volt - jelezte a miniszter.\nEddig 85 eg\u00e9szs\u00e9g\u00fcgyi dolgoz\u00f3k fert\u0151z\u0151d\u00f6tt meg koronav\u00edrussal - k\u00f6z\u00f6lte egy tov\u00e1bbi k\u00e9rd\u00e9sre.\nA miniszter arr\u00f3l, hogy ak\u00e1r k\u00e9t napot is v\u00e1rni kell, am\u00edg a ment\u0151k kimennek egy tesztet elv\u00e9gezni, azt mondta: az elv\u00e9gzett tesztek sz\u00e1ma radik\u00e1lisan megn\u0151tt, k\u00e9t hete m\u00e9g j\u00f3val t\u00edzezer alatt volt, m\u00e1ra el fogja \u00e9rni a h\u00faszezret. Itt is a WHO aj\u00e1nl\u00e1sait k\u00f6vetik - r\u00f6gz\u00edtette.\nArr\u00f3l, hogy l\u00e1tnak-e re\u00e1lis vesz\u00e9lyt, hogy a koronav\u00edrus-t\u00f6rv\u00e9ny miatt \u00fajabb hetes cikkelyes elj\u00e1r\u00e1s indul Magyarorsz\u00e1g ellen, illetve hogy a Fideszt kiz\u00e1rj\u00e1k az Eur\u00f3pai N\u00e9pp\u00e1rtb\u00f3l, \u00fagy v\u00e9lekedett: megszokt\u00e1k az elm\u00falt \u00e9vekben, hogy sokak hobbij\u00e1v\u00e1 v\u00e1lt, Magyarorsz\u00e1got szidni, r\u00e1galmazni, val\u00f3tlan \u00e1ll\u00edt\u00e1sokkal illetni. Ezzel egy\u00fctt tudnak \u00e9lni - mondta, hozz\u00e1t\u00e9ve: azt szokatlan tartj\u00e1k, hogy egy v\u00e1ls\u00e1ghelyzetben, amikor nem csak Magyarorsz\u00e1g, hanem a kontinens eg\u00e9sze rendk\u00edv\u00fcli neh\u00e9zs\u00e9gekkel szembes\u00fcl, akkor is vel\u00fcnk foglalkoznak. Tov\u00e1bbra is csak azt tudj\u00e1k k\u00e9rni, ne ezt tegy\u00e9k. Ha vannak a vit\u00e1k, k\u00e9szek arra, hogy ezeket lefolytass\u00e1k a j\u00e1rv\u00e1ny\u00fcgyi v\u00e9dekez\u00e9s ut\u00e1n, addig a magyar korm\u00e1ny semmilyen uni\u00f3s, vagy n\u00e9pp\u00e1rt provok\u00e1ci\u00f3nak nem hajland\u00f3 fel\u00fclni - jelentette ki.\nTov\u00e1bbi felvet\u00e9sre k\u00f6z\u00f6lte: a hitelek t\u00f6rleszt\u00e9s\u00e9nek felf\u00fcggeszt\u00e9s\u00e9t b\u00e1rmikor lehet k\u00e9rni a december 31-i hat\u00e1rid\u0151ig.\nArra, hogy mi\u00e9rt vont\u00e1k vissza a polg\u00e1rmesterek hat\u00e1sk\u00f6r\u00e9t \u00e9rint\u0151 tervet, azt mondta: az\u00e9rt, mert azt szeretn\u00e9k, ha a v\u00e9dekez\u00e9s m\u00f6g\u00f6tt - amennyire lehets\u00e9ges - nemzeti egys\u00e9g \u00e9s politikai \u00f6sszefog\u00e1s lenne, \u00e9s szerett\u00e9k volna a politikai vit\u00e1kat elker\u00fclni.\nHozz\u00e1tette: tudom\u00e1sul vette a korm\u00e1ny, hogy az \u00f6nkorm\u00e1nyzati szektor \u00e9s a polg\u00e1rmesterek nem \u00f6r\u00fcltek ennek, s\u0151t a jelenlegi helyzetben t\u00e1mad\u00e1sk\u00e9nt \u00e9rt\u00e9kelt\u00e9k, \u00edgy n\u00e9h\u00e1ny \u00f3ra alatt m\u00f3dos\u00edtott\u00e1k a rendelkez\u00e9st, \u00edgy az \u00f6nkorm\u00e1nyzati jogk\u00f6r\u00f6k nem fognak v\u00e1ltozni.\nA javaslat t\u00f6bbi elem\u00e9r\u0151l sz\u00f3lva elmondta: a v\u00edrussal szembeni v\u00e9dekez\u00e9s sok ter\u00fcletet \u00e9rint, de a korm\u00e1ny ett\u0151l m\u00e9g nem mond le arr\u00f3l, hogy a rendes t\u00f6rv\u00e9nyalkot\u00e1si menetrendben ny\u00fajtson be jogszab\u00e1lym\u00f3dos\u00edt\u00e1sokat. A korm\u00e1ny a val\u00f3tlan v\u00e1dakkal ellent\u00e9tben nem, hogy nem k\u00edv\u00e1nja bez\u00e1rni a parlamentet, hanem azt szeretn\u00e9, ha az Orsz\u00e1ggy\u0171l\u00e9s is rendes munk\u00e1t v\u00e9gezne, ez\u00e9rt azt k\u00e9rik a k\u00e9pvisel\u0151kt\u0151l, hogy amennyire a jelenlegi k\u00f6r\u00fclm\u00e9nyek k\u00f6z\u00f6tt lehet, v\u00e9gezz\u00e9k rendesen a munk\u00e1jukat - indokolt.\nGuly\u00e1s Gergely a V\u00e1rosligetben v\u00e1rhat\u00f3 v\u00e1ltoz\u00e1sokr\u00f3l azt mondta: az ide tervezett valamennyi \u00e9p\u00fcletnek joger\u0151s \u00e9p\u00edt\u00e9si enged\u00e9lye van, amit a F\u0151v\u00e1rosi K\u00f6zgy\u0171l\u00e9s v\u00e1ltoztat\u00e1si tilalma sem tud fel\u00fcl\u00edrni. Ahhoz, hogy a z\u00f6ldfel\u00fcleteket rendbe tehess\u00e9k, sz\u00fcks\u00e9g van a tervezett v\u00e1ltoztat\u00e1sokra - mondta.\nA babav\u00e1r\u00f3 hitelhez sz\u00fcks\u00e9ges munk\u00e1ltat\u00f3i igazol\u00e1st vesz\u00e9lyhelyzetben is ki kell \u00e1ll\u00edtani - mondta k\u00e9rd\u00e9sre v\u00e1laszolva a miniszter azt javasolva, hogy aki ezt nem kapja meg, forduljon a munka\u00fcgyi fel\u00fcgyelethez.\nArra a k\u00e9rd\u00e9sre, mi\u00e9rt csatlakozott a magyar korm\u00e1ny ahhoz a nyilatkozathoz, amelyet t\u00f6bb eur\u00f3pai korm\u00e1ny a v\u00e9lelmezett demokr\u00e1ciadeficit miatt fogalmazott meg, Guly\u00e1s Gergely k\u00f6z\u00f6lte, Magyarorsz\u00e1g azonosulni tud ezzel a nyilatkozattal. B\u00e1r nagyon sokan ezt cinikusnak tartj\u00e1k, de nem arr\u00f3l, hanem teljesen \u0151szinte magatart\u00e1sr\u00f3l van sz\u00f3 - jelentette ki, hozz\u00e1t\u00e9ve, az orsz\u00e1g tekintettel volt a jog\u00e1llami \u00e9rt\u00e9kekre, amikor a koronav\u00edrus-t\u00f6rv\u00e9nyt elfogadta.\nK\u00e9rd\u00e9sre v\u00e1laszolva elmondta, Orb\u00e1n Viktor minisztereln\u00f6k nem tervez k\u00fclf\u00f6ldi programot, ami lett volna, lemondta, az eur\u00f3pai tan\u00e1csi \u00fcl\u00e9sek pedig videokonferenci\u00e1n zajlanak.\nHozz\u00e1tette: a minisztereln\u00f6k minden energi\u00e1j\u00e1t a v\u00e9dekez\u00e9sre ford\u00edtja. Elmondta, a korm\u00e1nyf\u0151 ugyan\u00fagy v\u00e9dekezik a fert\u0151z\u00e9s ellen, mint b\u00e1rki m\u00e1s, \u00e1m n\u00e1la nagyobb a fert\u0151z\u00e9s kock\u00e1zata, mert hivatal\u00e1n\u00e1l fogva sok emberrel tal\u00e1lkozik.\nA minisztereln\u00f6k j\u00f3 eg\u00e9szs\u00e9gnek \u00f6rvend - jegyezte meg.\nSzentkir\u00e1lyi Alexandra korm\u00e1nysz\u00f3viv\u0151 arr\u00f3l, hogy h\u00fasv\u00e9tkor lehet-e majd locsolkodni, azt mondta: a jelenlegi szab\u00e1lyok alapj\u00e1n ezt az egy h\u00e1ztart\u00e1sban \u00e9l\u0151k tudj\u00e1k megtenni. Meger\u0151s\u00edtette, hogy szerd\u00e1n adnak t\u00e1j\u00e9koztat\u00e1st a kij\u00e1r\u00e1si korl\u00e1toz\u00e1st \u00e9rint\u0151 szab\u00e1lyokr\u00f3l. Azt k\u00e9rte, mindenki tov\u00e1bbra is tartsa be a szab\u00e1lyokat, mert ezzel tudnak a legt\u00f6bbet tenni a j\u00e1rv\u00e1ny lass\u00edt\u00e1sa \u00e9rdek\u00e9ben. Az \u00e9retts\u00e9gir\u0151l H\u00fasv\u00e9t el\u0151tt t\u00e1j\u00e9koztat\u00e1st adnak - jelezte.\nAzt is elmondta, hogy az EU-s forr\u00e1sokkal kapcsolatos vit\u00e1k r\u00f6vidre z\u00e1r\u00e1sa \u00e9rdek\u00e9ben a korm\u00e1ny nyit egy EU-s alapot, \u00e9s ha az uni\u00f3b\u00f3l b\u00e1rmilyen pluszforr\u00e1s \u00e9rkezik, akkor azt ebben felt\u00fcntetik majd. Az EU eddig egyetlen pluszfill\u00e9rt sem biztos\u00edtott a j\u00e1rv\u00e1ny\u00fcgyi v\u00e9dekez\u00e9ssel \u00f6sszef\u00fcgg\u00e9sben Magyarorsz\u00e1gnak, Br\u00fcsszel csak elsz\u00e1mol\u00e1si szab\u00e1lyokat tenne k\u00f6nnyebb\u00e9 - jegyezte meg.\nGuly\u00e1s Gergely arr\u00f3l k\u00e9rdezt\u00e9k, mik\u00e9nt kezeli a korm\u00e1ny az \"EU fel\u0151l \u00e9rkez\u0151 \u00fajabb t\u00e1mad\u00e1ssorozatot\", a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny elleni \"\u00f6sszt\u00fczet\" \u00e9s a 7-es cikk szerinti jog\u00e1llamis\u00e1gi elj\u00e1r\u00e1s ism\u00e9telt felvet\u00e9s\u00e9t. A t\u00e1rcavezet\u0151 szerint Orb\u00e1n Viktor minisztereln\u00f6k tal\u00e1l\u00f3an fogalmazott ebben az \u00fcgyben, amikor azt mondta: \"mi a j\u00e1rv\u00e1ny elleni v\u00e9dekez\u00e9ssel foglalkozunk, Br\u00fcsszel pedig vel\u00fcnk\".\nLesz\u00f6gezte: a magyar koronav\u00edrus-t\u00f6rv\u00e9ny minden szempontb\u00f3l megfelel minden jog\u00e1llamis\u00e1gi krit\u00e9riumnak. Hozz\u00e1tette: ezzel kapcsolatosan sz\u00e1mtalan hazugs\u00e1g hangzott el az eur\u00f3pai sajt\u00f3ban, amelyet - jegyezte meg - m\u00e1r megszoktak, de ennek m\u00e9rt\u00e9ke \"a kor\u00e1bbiakon is t\u00fall\u0151\".\nMint mondta, ha ezek az \u00e1ll\u00edt\u00e1sok igazak lenn\u00e9nek, akkor a Magyarorsz\u00e1ggal szembeni v\u00e1dak is lehetn\u00e9nek megalapozottak. Ugyanakkor - folytatta -\u00a0 olyan k\u00e9ptelens\u00e9get is lehet olvasni, hogy a v\u00e1laszt\u00e1sok elmaradnak Magyarorsz\u00e1gon, mik\u00f6zben senki nem gondolja, hogy a vesz\u00e9lyhelyzet m\u00e9g k\u00e9t \u00e9vig fog tartani. De ha m\u00e9g k\u00e9t \u00e9vig is tartana, vesz\u00e9lyhelyzetben sem lehet fel\u00fcl\u00edrni a v\u00e1laszt\u00e1sok megtart\u00e1s\u00e1r\u00f3l sz\u00f3l\u00f3 alkotm\u00e1nyos rendelkez\u00e9st, kiz\u00e1r\u00f3lag az id\u0151k\u00f6zi v\u00e1laszt\u00e1sokra nem ker\u00fclhet sor, amiben a politikai oldalak k\u00f6z\u00f6tt egyet\u00e9rt\u00e9s volt - fejtette ki.\nKijelentette: \"boszork\u00e1ny\u00fcld\u00f6z\u00e9s folyik Magyarorsz\u00e1ggal szemben. Megjegyezte: ehhez az elm\u00falt \u00e9vekben hozz\u00e1szoktak, \u00edgy emiatt \"k\u00fcl\u00f6n\u00f6sebb baj nem lenne\", de az\u00e9rt tartj\u00e1k \"v\u00e9gtelen\u00fcl etik\u00e1tlannak \u00e9s helytelennek\", mert most Eur\u00f3pa eg\u00e9sz\u00e9nek \u00e9s az EU-nak is a j\u00e1rv\u00e1ny elleni v\u00e9dekez\u00e9sre kellene koncentr\u00e1lnia, nem pedig egy egyes tag\u00e1llamokkal foglalkozni.\nGuly\u00e1s Gergely k\u00e9rd\u00e9sre v\u00e1laszolva a budapesti t\u00f6megk\u00f6zleked\u00e9s jelenlegi helyzet\u00e9nek mihamarabbi megold\u00e1s\u00e1t k\u00e9rte a f\u0151v\u00e1rost\u00f3l, mert - mint mondta -\u00a0 ember\u00e9letek ker\u00fclnek vesz\u00e9lybe, ha olyan tumultu\u00f3zus jelenetek vannak a t\u00f6megk\u00f6zleked\u00e9sben, mint amilyeneket a buszokon, villamosokon, f\u0151leg reggelente az elm\u00falt az elm\u00falt napokban tapasztalni lehetett.\nA miniszter az \u00e1lh\u00edrekkel kapcsolatos \u00faj szab\u00e1lyoz\u00e1sr\u00f3l sz\u00f3l\u00f3 k\u00e9rd\u00e9sre v\u00e1laszolva elmondta: a korm\u00e1ny jelenlegi helyzetben is a v\u00e9gs\u0151kig elk\u00f6telezett a sajt\u00f3szabads\u00e1g biztos\u00edt\u00e1sa mellett, \u00edgy a Btk.-m\u00f3dos\u00edt\u00e1s\u00e1val r\u00f6gz\u00edtett \u00faj t\u00e9ny\u00e1ll\u00e1s semmilyen form\u00e1ban nem vonatkozik korm\u00e1nyzati int\u00e9zked\u00e9seket v\u00e1ls\u00e1ghelyzetben \u00e9r\u0151 s\u00falyos \u00e9s \u00e9les kritik\u00e1kra. Arra k\u00e9rt mindenkit, hogy tart\u00f3zkodjon olyan h\u00edrek terjeszt\u00e9s\u00e9r\u0151l, ami v\u00e1ls\u00e1ggal kapcsolatosan val\u00f3tlan inform\u00e1ci\u00f3kat jelent.\u00a0\u00a0\u00a0\u00a0 A korm\u00e1ny akci\u00f3terv\u00e9nek r\u00e9szleteire vonatkoz\u00f3 k\u00e9rd\u00e9sre v\u00e1laszolva a t\u00e1rcavezet\u0151 jelezte: a jegybankkal - annak f\u00fcggetlens\u00e9g\u00e9t tiszteletben tartva - folyik egyeztet\u00e9s, \u00edgy a monet\u00e1ris tan\u00e1cs k\u00f6vetkez\u0151, keddi \u00fcl\u00e9se ut\u00e1n a nemzeti bank fontos bejelent\u00e9seket fog tenni. Guly\u00e1s Gergely k\u00f6z\u00f6lte: az akci\u00f3terv eg\u00e9sze a GDP 18-22 sz\u00e1zal\u00e9k\u00e1t fogja \u00e9rinteni.\u00a0\u00a0\u00a0\u00a0\nA kij\u00e1r\u00e1si tilalom bevezet\u00e9s\u00e9r\u0151l sz\u00f3l\u00f3 k\u00e9rd\u00e9sre v\u00e1laszolva kijelentette: ilyen el\u0151terjeszt\u00e9s a korm\u00e1ny asztal\u00e1n nincsen, a jelenlegi int\u00e9zked\u00e9sek \u00fagy t\u0171nik elegend\u0151ek ahhoz, hogy a j\u00e1rv\u00e1ny terjed\u00e9s\u00e9t lass\u00edts\u00e1k. Ugyanakkor - folytatta - nem tudj\u00e1k mennyire lesznek fegyelmezettek az emberek a h\u00fasv\u00e9ti \u00fcnnepek alatt, hiszen ha n\u00e9h\u00e1ny megn\u0151 napig kapcsolatok sz\u00e1ma, az v\u00e1ltoz\u00e1st hozhat a j\u00e1rv\u00e1ny\u00fcgyi helyzetben.\nA miniszter az ad\u00f3bevall\u00e1sok bead\u00e1si hat\u00e1ridej\u00e9nek meghosszabb\u00edt\u00e1s\u00e1t nem tartotta sz\u00fcks\u00e9gesnek, tekintettel arra, hogy az ad\u00f3hivatal mindenkinek elk\u00e9sz\u00edti az ad\u00f3bevall\u00e1s\u00e1t. Mint mondta, a rendk\u00edv\u00fcli jogrendi akci\u00f3csoport foglalkozik a gazdas\u00e1gi szerepl\u0151k ad\u00f3z\u00e1si k\u00e9rd\u00e9seivel \u00e9s a k\u00f6vetkez\u0151 k\u00e9t h\u00e9tben r\u00e9szletszab\u00e1lyokat fogadnak majd el ezekben az \u00fcgyekben.\n\u00a0\n\u00a0\nMTI 2020. \u00e1prilis 4., szombat 15:38\n\n"}]