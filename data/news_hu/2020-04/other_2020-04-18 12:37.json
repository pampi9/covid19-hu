[{"date": "2020-04-18 12:37", "url": "https://koronavirus.gov.hu/cikkek/magyar-katonak-aktivan-reszt-vesznek-jarvany-elleni-vedekezesben", "h1": "A magyar katon\u00e1k is akt\u00edvan r\u00e9szt vesznek a j\u00e1rv\u00e1ny elleni v\u00e9dekez\u00e9sben", "body": "\nA magyar katon\u00e1k is akt\u00edvan r\u00e9szt vesznek a j\u00e1rv\u00e1ny elleni v\u00e9dekez\u00e9sben - hangs\u00falyozta Ruszin Romulusz a Honv\u00e9delmi operat\u00edv t\u00f6rzs vezet\u0151helyettese a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\n\nBesz\u00e1molt arr\u00f3l is, hogy a Magyar Honv\u00e9ds\u00e9g katon\u00e1i befejezt\u00e9k a f\u0151v\u00e1rosi Pesti \u00fati id\u0151sotthon fert\u0151tlen\u00edt\u00e9s\u00e9t. Hozz\u00e1tette: a vegyv\u00e9delmi z\u00e1szl\u00f3alj mintegy 1500 liter fert\u0151tlen\u00edt\u0151szert haszn\u00e1lt fel, \u00e9s sz\u00fcks\u00e9g eset\u00e9n tov\u00e1bbi fert\u0151tlen\u00edt\u00e9sre is felk\u00e9sz\u00fcltek.\nAzt is elmondta, hogy mintegy ezer katona tart\u00f3zkodik k\u00fclf\u00f6ld\u00f6n, m\u0171veleti ter\u00fcleten; k\u00f6zt\u00fck nincs koronav\u00edrus-fert\u0151z\u00f6tt. Ahol m\u00e1s orsz\u00e1gok is cs\u00f6kkentik katonai l\u00e9tsz\u00e1mukat, ott ezt a Magyarorsz\u00e1g is megteszi, ennek nyom\u00e1n a h\u00e9ten Malib\u00f3l \u00e9rkezett haza egy kisebb kontingens - k\u00f6z\u00f6lte Ruszin Romulusz.\nBesz\u00e1molt arr\u00f3l is, hogy ezen a h\u00e9ten tov\u00e1bbi 11 v\u00e1llalathoz \u00e9rkeztek honv\u00e9delmi ir\u00e1ny\u00edt\u00f3 t\u00f6rzsek. Jellemz\u0151en olyan v\u00e1llalatokhoz mentek most, amelyek alapvet\u0151en az \u00e9lelmiszerbiztons\u00e1g fenntart\u00e1s\u00e1ban \u00e9s olyan eszk\u00f6z\u00f6k biztos\u00edt\u00e1s\u00e1ban vesznek r\u00e9szt, amelyek l\u00e9tfontoss\u00e1g\u00faak a koronav\u00edrus-j\u00e1rv\u00e1ny elleni v\u00e9dekez\u00e9sben.\nMindek\u00f6zben a Magyar Honv\u00e9ds\u00e9g er\u0151i r\u00e9szt vesznek a d\u00e9l hat\u00e1r biztos\u00edt\u00e1s\u00e1ban, tov\u00e1bb\u00e1 az \u00e9szaki \u00e9s nyugati hat\u00e1ron is ott vannak a katon\u00e1k. A humanit\u00e1rius korridor fenntart\u00e1s\u00e1ban is t\u00e1mogatj\u00e1k a rend\u0151r\u00f6k munk\u00e1j\u00e1t. A katonai rend\u00e9szek t\u00f6bb telep\u00fcl\u00e9sen j\u00e1r\u0151rtev\u00e9kenys\u00e9ggel seg\u00edtik a biztons\u00e1g fenntart\u00e1s\u00e1t, emellett a katon\u00e1k\u00a0 rakt\u00e1rak \u0151rz\u00e9s-v\u00e9delm\u00e9ben is seg\u00edtenek, 51 k\u00f3rh\u00e1zn\u00e1l pedig a k\u00f3rh\u00e1zparancsnoki posztot l\u00e1tj\u00e1k el.\nForr\u00e1s: MTI\n\n"}]