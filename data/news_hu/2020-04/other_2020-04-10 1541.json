[{"date": "2020-04-10 15:41", "url": "https://koronavirus.gov.hu/cikkek/itm-majustol-lesz-elerheto-kamatmentes-szabad-felhasznalasu-diakhitel-plusz", "h1": "ITM: m\u00e1just\u00f3l lesz el\u00e9rhet\u0151 a kamatmentes, szabad felhaszn\u00e1l\u00e1s\u00fa Di\u00e1khitel Plusz", "body": "\nM\u00e1jus 1-t\u0151l lesz el\u00e9rhet\u0151 a kamatmentes, szabad felhaszn\u00e1l\u00e1s\u00fa Di\u00e1khitel Plusz, augusztus 15-\u00e9t\u0151l pedig t\u00f6bb mint dupl\u00e1j\u00e1ra emeli a korm\u00e1ny a Di\u00e1khitel1 havonta ig\u00e9nyelhet\u0151 \u00f6sszeg\u00e9t - k\u00f6z\u00f6lte az Innov\u00e1ci\u00f3s- \u00e9s Technol\u00f3giai Miniszt\u00e9rium \u00e9s a Di\u00e1khitel K\u00f6zpont.\n\nA k\u00f6zlem\u00e9nyben Magyar P\u00e9ter, a Di\u00e1khitel K\u00f6zpont vez\u00e9rigazgat\u00f3ja kiemelte, hogy a koronav\u00edrus j\u00e1rv\u00e1ny miatt kialakult gazdas\u00e1gi neh\u00e9zs\u00e9gek \u00e9s a hallgat\u00f3kat is nagy m\u00e9rt\u00e9kben \u00e9rint\u0151 munkaer\u0151piaci visszaes\u00e9s p\u00e9nz\u00fcgyi hat\u00e1sainak enyh\u00edt\u00e9sek\u00e9nt m\u00e1jus 1-t\u0151l december 31-\u00e9ig az eddigi hallgat\u00f3i hiteleken k\u00edv\u00fcl bevezetik a kamatmentes, szabad felhaszn\u00e1l\u00e1s\u00fa Di\u00e1khitel Pluszt. Az \u00faj term\u00e9k a fels\u0151oktat\u00e1si hallgat\u00f3knak legfeljebb 500 ezer forint, m\u00edg az innov\u00e1ci\u00f3s- \u00e9s technol\u00f3giai miniszter \u00e1ltal meghat\u00e1rozott feln\u0151ttk\u00e9pz\u00e9sekben r\u00e9sztvev\u0151knek maximum 1,2 milli\u00f3 forint \u00f6sszegben lesz el\u00e9rhet\u0151. A Di\u00e1khitel Pluszt akt\u00edv jogviszony\u00fa hallgat\u00f3k, illetve a feln\u0151ttk\u00e9pz\u00e9sben 18-55 \u00e9v k\u00f6z\u00f6tti tanul\u00f3k vehetik ig\u00e9nybe. Az \u00faj term\u00e9ket ig\u00e9nyl\u0151k is jogosultak arra a korm\u00e1ny \u00e1ltal 2018-t\u00f3l bevezetett csal\u00e1dt\u00e1mogat\u00e1sra, amely alapj\u00e1n a m\u00e1sodik gyermek megsz\u00fclet\u00e9se eset\u00e9n az \u00e9desanya di\u00e1khitel\u00e9nek a fel\u00e9t, m\u00edg a harmadik gyermek megsz\u00fclet\u00e9se eset\u00e9n a teljes di\u00e1khitel-tartoz\u00e1st elengedik. Schanda Tam\u00e1s, az ITM parlamenti \u00e9s strat\u00e9giai \u00e1llamtitk\u00e1ra szerint a di\u00e1khitelekkel kapcsolatos int\u00e9zked\u00e9sek is a j\u00e1rv\u00e1ny miatt kialakult gazdas\u00e1gi v\u00e1ls\u00e1gban bajba ker\u00fcl\u0151 embereket t\u00e1mogatj\u00e1k, m\u00e9ghozz\u00e1 \u00fagy, hogy az a k\u00e9s\u0151bbiekben is seg\u00edtse \u0151ket a munkaer\u0151piacon. A k\u00f6zlem\u00e9nyben t\u00e1j\u00e9koztattak arr\u00f3l is, hogy a Di\u00e1khitel Plusz bevezet\u00e9s\u00e9vel egy id\u0151ben az 1,99 sz\u00e1zal\u00e9kos kamatoz\u00e1s\u00fa Nyelvtanul\u00e1si Di\u00e1khitel megsz\u0171nik, az eddig felvettek m\u00e1just\u00f3l szint\u00e9n kamatmentess\u00e9 v\u00e1lnak a k\u00f6lts\u00e9gvet\u00e9st\u0151l kapott kamatt\u00e1mogat\u00e1snak k\u00f6sz\u00f6nhet\u0151en. A korm\u00e1ny p\u00e9nteken kihirdetett rendelete lehet\u0151v\u00e9 teszi azt is, hogy a fels\u0151oktat\u00e1sban tanul\u00f3 t\u00f6bb sz\u00e1zezer hallgat\u00f3 m\u00e1just\u00f3l az els\u0151 szemeszterre visszamen\u0151leg is ig\u00e9nyelhesse a kedvez\u0151 kamatoz\u00e1s\u00fa, szint\u00e9n szabad felhaszn\u00e1l\u00e1s\u00fa Di\u00e1khitel1-et ak\u00e1r 350 ezer forint \u00e9rt\u00e9kben, tov\u00e1bb\u00e1 meghosszabb\u00edtja j\u00fanius 15-\u00e9re \u00e9s december 31-\u00e9re a Di\u00e1khitel1 ig\u00e9nyl\u00e9si \u00e9s keretemel\u00e9si hat\u00e1ridej\u00e9t. Ezzel a hallgat\u00f3k sz\u00e1m\u00e1ra tov\u00e1bbi pluszforr\u00e1sok ig\u00e9nybev\u00e9tel\u00e9t teszik lehet\u0151v\u00e9 - \u00edrt\u00e1k. Azt is k\u00f6z\u00f6lt\u00e9k, hogy a korm\u00e1ny d\u00f6nt\u00e9se \u00e9rtelm\u00e9ben a szabad felhaszn\u00e1l\u00e1s\u00fa Di\u00e1khitel1 eddigi havi maximum 70 ezer forintos keret\u00e9t 150 ezer forintra emelik augusztus 15-\u00e9t\u0151l. Ez alapj\u00e1n a k\u00f6vetkez\u0151 fels\u0151oktat\u00e1si tan\u00e9vt\u0151l a hallgat\u00f3k \u00e9vi ak\u00e1r 1,5 milli\u00f3 forint kedvez\u0151 kamatoz\u00e1s\u00fa szabad felhaszn\u00e1l\u00e1s\u00fa di\u00e1khitelt ig\u00e9nyelhetnek.\n\nMTI 2020. \u00e1prilis 10.\n\n"}]