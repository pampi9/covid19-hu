[{"date": "2020-04-17 08:31", "url": "https://koronavirus.gov.hu/cikkek/jovo-szerdan-megnyitnak-egy-hataratkelot-az-ausztriaban-dolgozo-magyaroknak", "h1": "J\u00f6v\u0151 szerd\u00e1n megnyitnak egy hat\u00e1r\u00e1tkel\u0151t az Ausztri\u00e1ban dolgoz\u00f3 magyaroknak", "body": "\nJ\u00f6v\u0151 szerd\u00e1n megnyitnak egy hat\u00e1r\u00e1tkel\u0151t az Ausztri\u00e1ban dolgoz\u00f3 magyaroknak - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter p\u00e9ntek reggel a Facebook-oldal\u00e1n.\n\n\nSzijj\u00e1rt\u00f3 P\u00e9ter azt \u00edrta: m\u00falt h\u00e9ten k\u00e9t soproni k\u00e9pvisel\u0151t\u00e1rsa, Moln\u00e1r \u00c1gnes \u00e9s Barcza Attila kerest\u00e9k meg azzal a probl\u00e9m\u00e1val, hogy az Ausztri\u00e1ban dolgoz\u00f3 magyaroknak reggelente hosszasan kell v\u00e1rakozniuk a soproni hat\u00e1r\u00e1tkel\u0151helyen. A rend\u0151rs\u00e9g ugyan - mint \u00edrta - p\u00e9ld\u00e1s gyorsas\u00e1ggal l\u00e9pett, rugalmasabb \u00e9s egyszer\u0171bb ellen\u0151rz\u00e9si m\u00f3dszert vezettek be, ugyanakkor vil\u00e1goss\u00e1 v\u00e1lt, hogy tart\u00f3s megold\u00e1st csak egy \u00faj \u00e1tkel\u0151 megnyit\u00e1sa jelent.\nK\u00e9pvisel\u0151t\u00e1rsai a fert\u0151r\u00e1kosi \u00e1tkel\u0151hely megnyit\u00e1s\u00e1t javasolt\u00e1k. Az osztr\u00e1k k\u00fcl\u00fcgyminiszterrel olyan d\u00f6nt\u00e9st hoztak, amelynek szimbolikus jelent\u0151s\u00e9ge is van: a p\u00e1neur\u00f3pai piknik helysz\u00edn\u00e9hez k\u00f6zeli \u00e1tkel\u0151t \u00fajra megnyitj\u00e1k - \u00edrta Szijj\u00e1rt\u00f3 P\u00e9ter.\nA meg\u00e1llapod\u00e1s \u00e9rtelm\u00e9ben j\u00f6v\u0151 szerd\u00e1t\u00f3l az Ausztri\u00e1ban dolgoz\u00f3 magyarok ism\u00e9telten haszn\u00e1lhatj\u00e1k a Fert\u0151r\u00e1kos \u00e9s a burgenlandi Szentmargitb\u00e1nya k\u00f6z\u00f6tti \u00e1tkel\u0151helyet.\nForr\u00e1s: MTI\n\u00a0\n\n"}]