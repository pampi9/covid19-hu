[{"date": "2020-04-14 09:28", "url": "https://koronavirus.gov.hu/cikkek/gazdasag-talpra-allitasahoz-mindenkire-szukseg-lesz", "h1": "A gazdas\u00e1g talpra \u00e1ll\u00edt\u00e1s\u00e1hoz mindenkire sz\u00fcks\u00e9g lesz", "body": "\n75 ezer embert seg\u00edt\u00fcnk abban, hogy megkaphassa a diplom\u00e1j\u00e1t, \u00edgy t\u00f6bb lehet\u0151s\u00e9g ny\u00edljon sz\u00e1m\u00e1ra a munkaer\u0151piacon - mondta kedden az MTI-nek Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra azzal a rendelettel \u00f6sszef\u00fcgg\u00e9sben, amelynek alapj\u00e1n aki 2020. augusztus 31-\u00e9ig sikeres z\u00e1r\u00f3vizsg\u00e1t tett vagy tesz, mentes\u00fcl az oklev\u00e9l kiad\u00e1s\u00e1nak el\u0151felt\u00e9tel\u00e9\u00fcl el\u0151\u00edrt nyelvvizsga let\u00e9tel\u00e9nek k\u00f6telezetts\u00e9ge al\u00f3l.\n\n\nAz \u00e1llamtitk\u00e1r kifejtette: a koronav\u00edrus-j\u00e1rv\u00e1ny a gazdas\u00e1gban is hatalmas k\u00e1rokat tesz, \u00e9s a korm\u00e1nynak mindent meg kell tennie ezek enyh\u00edt\u00e9se \u00e9rdek\u00e9ben. \"Az eddigi tapasztalataink \u00e9s a j\u00f3zan \u00e9sz is azt dikt\u00e1lja, hogy a munkahelyek megment\u00e9se, illetve a v\u00e1ls\u00e1g miatt megsz\u0171n\u0151 \u00e1ll\u00e1sok miel\u0151bbi \u00fajrateremt\u00e9se a legfontosabb feladat. Ugyanis ha munka van, minden van\" - fejtette ki Schanda Tam\u00e1s, hozz\u00e1t\u00e9ve, hogy a kialakult helyzetben r\u00e1ad\u00e1sul lehetetlen elv\u00e1rni, hogy valaki nyelvvizsg\u00e1t tegyen.\nMint mondta, ez persze nem jelenti azt, hogy a korm\u00e1nyzat ne tekinten\u00e9 tov\u00e1bbra is fontosnak azt, hogy a fiatalok idegen nyelveket tanuljanak. \"A megfelel\u0151 szint\u0171 nyelvtud\u00e1s hozz\u00e1seg\u00edti a hallgat\u00f3kat \u00e9s a fiatal feln\u0151tteket ahhoz p\u00e9ld\u00e1ul, hogy a k\u00fclf\u00f6ldi szakirodalmat olvasva jobban elm\u00e9ly\u00fcljenek egy adott t\u00e9m\u00e1ban, vagy \u00e9ppen nemzetk\u00f6zi kutat\u00e1si egy\u00fcttm\u0171k\u00f6d\u00e9sekben vegyenek r\u00e9szt. Ez az ismeret p\u00f3tolhatatlan, ez\u00e9rt azt javasoljuk, hogy tov\u00e1bbra is tegyenek meg mindent az\u00e9rt, hogy stabil, a munk\u00e1jukban is j\u00f3l haszn\u00e1lhat\u00f3 nyelvtud\u00e1sra tegyenek szert\" - mondta, \u00e9s hozz\u00e1tette: most viszont nem azokat az id\u0151ket \u00e9lj\u00fck, amikor a nemzetgazdas\u00e1g ak\u00e1r ideig-\u00f3r\u00e1ig is lemondhatna az egy\u00e9bk\u00e9nt j\u00f3l k\u00e9pzett, az adott szakter\u00fcleten megfelel\u0151 ismeretekkel b\u00edr\u00f3 fiatal szakemberekr\u0151l.\n\"Ahhoz, hogy a j\u00e1rv\u00e1ny ut\u00e1n talpra \u00e1ll\u00edtsuk a gazdas\u00e1got, mindenkire sz\u00fcks\u00e9g van. Ez\u00e9rt kellett megtenn\u00fcnk ezt a l\u00e9p\u00e9st\" - sz\u00f6gezte le az \u00e1llamtitk\u00e1r. Mint mondta, a kialakult helyzetben sz\u00fcks\u00e9g van ugyan rendk\u00edv\u00fcli int\u00e9zked\u00e9sekre, de a korm\u00e1ny tov\u00e1bbra sem mondott le a kor\u00e1bban meghat\u00e1rozott c\u00e9lok el\u00e9r\u00e9s\u00e9r\u0151l. \"Azt szeretn\u00e9nk, hogy a magyar fiatalok a j\u00f6v\u0151 nyertesei legyenek.\"\nSchanda Tam\u00e1s elmondta, hogy a szakt\u00e1rc\u00e1t sokan felkeresik a rendelettel kapcsolatos tudnival\u00f3k ir\u00e1nt \u00e9rdekl\u0151dve, de a fels\u0151oktat\u00e1si int\u00e9zm\u00e9nyek \u00e9rtes\u00edtik majd az \u00e9rintetteket a megfelel\u0151 id\u0151ben, \u00edgy a felek tiszt\u00e1zni tudj\u00e1k majd a tov\u00e1bbi teend\u0151ket.\n\u00a0\nForr\u00e1s: MTI\n\u00a0\n\n"}]