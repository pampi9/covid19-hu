[{"date": "2020-04-04 12:48", "url": "https://koronavirus.gov.hu/cikkek/orszagos-tisztifoorvos-magyarorszagon-megfelelo-idoben-megfelelo-intezkedesek-tortentek", "h1": "Orsz\u00e1gos tisztif\u0151orvos: Magyarorsz\u00e1gon megfelel\u0151 id\u0151ben, megfelel\u0151 int\u00e9zked\u00e9sek t\u00f6rt\u00e9ntek a koronav\u00edrus-j\u00e1rv\u00e1ny elleni v\u00e9dekez\u00e9sben", "body": "\nEgy h\u00f3napja regisztr\u00e1lt\u00e1k az els\u0151 megbeteged\u00e9seket Magyarorsz\u00e1gon, \u00e9 megfelel\u0151 id\u0151ben, megfelel\u0151 int\u00e9zked\u00e9sek t\u00f6rt\u00e9ntek a koronav\u00edrus-j\u00e1rv\u00e1ny elleni v\u00e9dekez\u00e9sben - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n. M\u00fcller Cec\u00edlia felh\u00edvta a figyelmet arra, hogy a j\u00f3 id\u0151 ellen\u00e9re is tarts\u00e1k be az emberek a korl\u00e1toz\u00f3 int\u00e9zked\u00e9seket.\n\nM\u00fcller Cec\u00edlia eml\u00e9keztetett: k\u00e9t ir\u00e1ni di\u00e1kkal kezd\u0151d\u00f6tt a megbeteged\u00e9s-sorozat \u00e9s a j\u00e1rv\u00e1ny magyarorsz\u00e1gi terjed\u00e9se.\nHangs\u00falyozta: vil\u00e1g- \u00e9s eur\u00f3pai viszonylatban is \u00fagy l\u00e1tj\u00e1k, Magyarorsz\u00e1gon megfelel\u0151 id\u0151ben, megfelel\u0151 int\u00e9zked\u00e9sek t\u00f6rt\u00e9ntek a koronav\u00edrus-j\u00e1rv\u00e1ny elleni v\u00e9dekez\u00e9sben. Ennek k\u00f6sz\u00f6nhet\u0151en el tudta ker\u00fclni az orsz\u00e1g a betegs\u00e9g robban\u00e1sszer\u0171 terjed\u00e9s\u00e9t. Felh\u00edvta ugyanakkor a figyelmet arra, hogy a t\u00f6meges megbeteged\u00e9sek k\u00fcsz\u00f6b\u00e9n vagyunk.\n\nKifejtette, a szoci\u00e1lis int\u00e9zm\u00e9nyekben, k\u00f6zt\u00fck az id\u0151sotthonokban szigor\u00edtott\u00e1k a bevezetett int\u00e9zked\u00e9seket, p\u00e9ld\u00e1ul teljes felv\u00e9teli \u00e9s kij\u00e1r\u00e1si tilalmat vezettek be. K\u00f6z\u00f6lte: a fenntart\u00f3k, p\u00e9ld\u00e1ul az \u00f6nkorm\u00e1nyzatok felel\u0151ss\u00e9ge is az elrendelt j\u00e1rv\u00e1ny\u00fcgyi int\u00e9zked\u00e9sek v\u00e9grehajt\u00e1sa.\nAzt mondta: az elm\u00falt napon hat beteg halt meg \u00e9s 678-ra emelkedett a regisztr\u00e1lt fert\u0151z\u00f6ttek sz\u00e1ma Magyarorsz\u00e1gon. Az elhunytak valamennyien kr\u00f3nikus betegs\u00e9gben szenvedtek. Egyik\u00fck 54 \u00e9ves volt, a t\u00f6bbiek id\u0151sebbek, jellemz\u0151en 80 \u00e9v k\u00f6r\u00fcliek - ismertette.\nK\u00e9rd\u00e9sekre v\u00e1laszolva elmondta, hogy a korm\u00e1nyhivatal vizsg\u00e1latot rendelt el abban az id\u0151sotthonban, amelynek \u00f6t lak\u00f3ja fert\u0151z\u00f6tt\u00e9 v\u00e1lt. A bentlak\u00f3knak szobakarant\u00e9nt rendeltek el, fert\u0151tlen\u00edtett\u00e9k az \u00e9p\u00fcletet, k\u00f3rh\u00e1zba vitt\u00e9k azokat az id\u0151seket, akikn\u00e9l t\u00fcnetek jelentkeztek, illetve mintegy 200 mintav\u00e9telt v\u00e9geztek, hogy megf\u00e9kezz\u00e9k a fert\u0151z\u00e9s terjed\u00e9s\u00e9t.\nSzint\u00e9n k\u00e9rd\u00e9sekre v\u00e1laszolva hangs\u00falyozta: az\u00e9rt, hogy t\u00f6meges megbeteged\u00e9sek eset\u00e9n is helyt tudjon \u00e1llni az eg\u00e9szs\u00e9g\u00fcgyi ell\u00e1t\u00f3rendszer, tov\u00e1bbi eg\u00e9szs\u00e9g\u00fcgyi szakembereket k\u00e9peznek, \u00e9s b\u0151v\u00edtik a tesztkapacit\u00e1st is.\nUgyanakkor felh\u00edvta a figyelmet arra, hogy sokfajta teszt ker\u00fclt forgalomba, amelyek k\u00f6z\u00f6tt lehetnek megb\u00edzhatatlanok is.\nK\u00f6zl\u00e9se szerint tov\u00e1bbra is h\u00e1ziorvosok hat\u00e1sk\u00f6re annak eld\u00f6nt\u00e9se, hogy sz\u00fcks\u00e9gesnek l\u00e1tj\u00e1k-e teszt elv\u00e9gz\u00e9s\u00e9t, illetve \u0151k d\u00f6ntenek a betegek ell\u00e1t\u00e1s\u00e1nak m\u00f3dj\u00e1r\u00f3l is, telefonos \u00e9rtes\u00edt\u00e9s ut\u00e1n. Ezt a h\u00e1ziorvosoknak k\u00fcld\u00f6tt r\u00e9szletes t\u00e1j\u00e9koztat\u00f3val seg\u00edtik.\nAmennyiben valakin\u00e9l felmer\u00fcl a koronav\u00edrus-fert\u0151z\u00e9s gyan\u00faja, elv\u00e9gzik a tesztet, illetve a k\u00f6rnyezet\u00e9ben \u00e9l\u0151kt\u0151l is mint\u00e1t vesznek - tette hozz\u00e1.\nAz orsz\u00e1gos tisztif\u0151orvos kit\u00e9rt arra: \"a ment\u00e1lis eg\u00e9szs\u00e9g meg\u0151rz\u00e9s\u00e9\u00e9rt\" mindenkinek sz\u00fcks\u00e9ge van a szabad leveg\u0151re, ez\u00e9rt a sporttev\u00e9kenys\u00e9g, a t\u00f6bbi k\u00f6z\u00f6tt a horg\u00e1szat sem tilos, amennyiben mindenki betartja a t\u00e1vols\u00e1gtart\u00e1sra vonatkoz\u00f3 szab\u00e1lyokat.\nAzt is elmondta, hogy sem a cukorbetegeknek n\u00e9lk\u00fcl\u00f6zhetetlen inzulinb\u00f3l, sem m\u00e1s gy\u00f3gyszerb\u0151l nincs hi\u00e1ny.\n\u00a0\n\u00a0\nMTI 2020. \u00e1prilis 4.\n\n"}]