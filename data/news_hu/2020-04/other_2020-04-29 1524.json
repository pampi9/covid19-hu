[{"date": "2020-04-29 15:24", "url": "https://koronavirus.gov.hu/cikkek/tobb-higieniai-szabalytalansagot-tapasztaltak-az-ellenorok-pesti-uti-idosotthonban", "h1": "T\u00f6bb higi\u00e9niai szab\u00e1lytalans\u00e1got tapasztaltak az ellen\u0151r\u00f6k a Pesti \u00fati id\u0151sotthonban", "body": "\nBudapest F\u0151v\u00e1ros Korm\u00e1nyhivatal\u00e1nak 10. ker\u00fcleti hivatala az elm\u00falt napokban a Pesti \u00fati id\u0151sotthonban tartott helysz\u00edni ellen\u0151rz\u00e9s sor\u00e1n felt\u00e1rt hi\u00e1nyoss\u00e1gok megsz\u00fcntet\u00e9se \u00e9rdek\u00e9ben \u00fajabb j\u00e1rv\u00e1ny\u00fcgyi int\u00e9zked\u00e9sek v\u00e9grehajt\u00e1s\u00e1ra k\u00f6telezte az int\u00e9zm\u00e9nyt, ahol a legut\u00f3bbi adatok szerint 295 gondozott \u00e9s 26 dolgoz\u00f3 lett fert\u0151z\u00f6tt, \u00e9s m\u00e1r 34-re n\u0151tt az elhunytak sz\u00e1ma.\n\nAz id\u0151s gondozottak v\u00e9delme \u00e9s a tov\u00e1bbi megbeteged\u00e9sek megel\u0151z\u00e9se \u00e9rdek\u00e9ben sz\u00e1mos higi\u00e9niai int\u00e9zked\u00e9st v\u00e1runk az int\u00e9zm\u00e9nyt\u0151l, \u00e9s azt, hogy a megfelel\u0151 eg\u00e9szs\u00e9g\u00fcgyi ell\u00e1t\u00e1s \u00e9rdek\u00e9ben sz\u00fcntesse meg a szem\u00e9lyi minimumfelt\u00e9telt \u00e9rint\u0151 hi\u00e1nyoss\u00e1gokat \u00e9s csak megfelel\u0151 k\u00e9pzetts\u00e9ggel rendelkez\u0151 szak\u00e1pol\u00e1st v\u00e9gz\u0151 eg\u00e9szs\u00e9g\u00fcgyi dolgoz\u00f3kat alkalmazzon.\nAz int\u00e9zm\u00e9ny vezet\u00e9s\u00e9t k\u00f6telezt\u00fck, hogy gondoskodjon az id\u0151sotthon \u00e1pol\u00f3i sz\u00e1m\u00e1ra a dolgoz\u00f3i \u00f6lt\u00f6z\u0151kben a k\u00e9zfert\u0151tlen\u00edt\u00e9shez sz\u00fcks\u00e9ges eszk\u00f6z\u00f6kr\u0151l, a fel\u00fcletfert\u0151tlen\u00edt\u00e9s szab\u00e1lyainak kidolgoz\u00e1s\u00e1r\u00f3l, a t\u00f6bbsz\u00f6r haszn\u00e1latos orvosi eszk\u00f6z\u00f6k megfelel\u0151 steriliz\u00e1l\u00e1s\u00e1r\u00f3l, a gy\u00f3gyszerek lej\u00e1rati idej\u00e9nek folyamatos ellen\u0151rz\u00e9s\u00e9r\u0151l, a szennyes- \u00e9s a hullad\u00e9kkezel\u00e9s szab\u00e1lyainak betart\u00e1s\u00e1r\u00f3l.\nA fenti int\u00e9zked\u00e9sekre az\u00e9rt van sz\u00fcks\u00e9g, mert a helysz\u00edni ellen\u0151rz\u00e9sen az ellen\u0151r\u00f6k t\u00f6bb szab\u00e1lytalans\u00e1got tapasztaltak. Ilyenek p\u00e9ld\u00e1ul, hogy a t\u00f6bbsz\u00f6r haszn\u00e1latos orvosi eszk\u00f6z\u00f6k kezel\u00e9se nem szab\u00e1lyszer\u0171. A n\u0151v\u00e9rdolgoz\u00f3kban nem biztos\u00edtott az el\u0151\u00edr\u00e1soknak megfelel\u0151 k\u00e9zfert\u0151tlen\u00edt\u00e9s \u00e9s a munkafel\u00fcleteken keveredik a tiszta \u00e9s szennyezett ter\u00fclet (pl. a steril fecskend\u0151 \u00e9s a vesz\u00e9lyes hullad\u00e9kgy\u0171jt\u0151 doboz az ellen\u0151rz\u00e9s idej\u00e9n egym\u00e1s mellett volt), a f\u00e9rfi dolgoz\u00f3i \u00f6lt\u00f6z\u0151ben a k\u00e9zmos\u00f3kn\u00e1l semmilyen k\u00e9zfert\u0151tlen\u00edt\u0151, k\u00e9zmos\u00f3szer \u00e9s k\u00e9zt\u00f6rl\u00e9si lehet\u0151s\u00e9g nincs. A gy\u00f3gyszerek felhaszn\u00e1lhat\u00f3s\u00e1g\u00e1nak idej\u00e9t nem megfelel\u0151en ellen\u0151rzik, nem k\u00e9sz\u00fcl az ellen\u0151rz\u00e9sr\u0151l dokument\u00e1ci\u00f3, valamint t\u00f6bb lej\u00e1rt gy\u00f3gyszert \u00e9s gy\u00f3gyk\u00e9sz\u00edtm\u00e9nyt tal\u00e1ltak az ellen\u0151rz\u00e9s idej\u00e9n. A fel\u00fcletek, az \u00e1pol\u00e1si eszk\u00f6z\u00f6k fert\u0151tlen\u00edt\u00e9se, tiszt\u00edt\u00e1sa nem szab\u00e1lyozott, adhoc jelleg\u0171. Az alkalmazott fert\u0151tlen\u00edt\u0151 oldat min\u0151s\u00e9ge, mennyis\u00e9ge nem szab\u00e1lyozott. Nincs kijel\u00f6lt helyis\u00e9g \u00e9s t\u00e1rgyi felt\u00e9tel az \u00e1pol\u00e1si eszk\u00f6z\u00f6k tiszt\u00edt\u00e1s\u00e1ra, fert\u0151tlen\u00edt\u00e9s\u00e9re, pl. a szoba WC tiszt\u00edt\u00e1sa, fert\u0151tlen\u00edt\u00e9se a zuhanyoz\u00f3kban t\u00f6rt\u00e9nik.\n\nKiad\u00f3: Budapest F\u0151v\u00e1ros Korm\u00e1nyhivatala\n\n"}]