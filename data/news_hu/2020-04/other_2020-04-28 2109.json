[{"date": "2020-04-28 21:09", "url": "https://koronavirus.gov.hu/cikkek/tovabbra-no-vilagszerte-fertozottek-szama-who-noveli-jarvany-elleni-kuzdelemhez-szukseges", "h1": "Tov\u00e1bbra is n\u0151 vil\u00e1gszerte a fert\u0151z\u00f6ttek sz\u00e1ma, a WHO n\u00f6veli a j\u00e1rv\u00e1ny elleni k\u00fczdelemhez sz\u00fcks\u00e9ges sz\u00e1ll\u00edtm\u00e1nyokat - \u00d6SSZEFOGLAL\u00d3", "body": "\nMeghaladta a h\u00e1rommilli\u00f3t az \u00faj koronav\u00edrussal igazoltan fert\u0151z\u00f6ttek sz\u00e1ma vil\u00e1gszerte, a hal\u00e1los \u00e1ldozatok\u00e9 212 345, a gy\u00f3gyultak\u00e9 906 898 volt kedd este a Johns Hopkins egyetem \u00f6sszes\u00edt\u00e9se szerint. Az Eg\u00e9szs\u00e9g\u00fcgyi Vil\u00e1gszervezet (WHO) ek\u00f6zben bejelentette, hogy Lati-Amerik\u00e1ra \u00f6sszpontos\u00edtva n\u00f6veli a j\u00e1rv\u00e1ny\u00a0\u00a0elleni k\u00fczdelemhez sz\u00fcks\u00e9ges eg\u00e9szs\u00e9g\u00fcgyi sz\u00e1ll\u00edtm\u00e1nyokat.\n\nPaul Molinaro, a WHO seg\u00e9lym\u0171veleti \u00e9s logisztikai igazgat\u00f3ja keddi bejelent\u00e9s\u00e9ben arra utalt, hogy Latin-Amerik\u00e1ban gyorsan terjed a Covid-19-j\u00e1rv\u00e1ny. Hozz\u00e1tette, hogy \u00e1prilisban zavarok voltak a nemzetk\u00f6zi olt\u00f3anyag-sz\u00e1ll\u00edt\u00e1sban, \u00e9s ha ez a tendencia m\u00e1jusban is folytat\u00f3dik, h\u00e9zagok lesznek az immuniz\u00e1ci\u00f3ban (a betegs\u00e9gek elleni v\u00e9d\u0151olt\u00e1sos v\u00e9dekez\u00e9sben), \u00e9s neh\u00e9zs\u00e9gek v\u00e1rhat\u00f3k az \u00e9lelmiszer-ell\u00e1t\u00e1sban is.\nMintegy sz\u00e1z terv van folyamatban az \u00faj koronav\u00edrus elleni v\u00e9d\u0151olt\u00e1s kidolgoz\u00e1s\u00e1ra, k\u00f6z\u00fcl mintegy t\u00edznek m\u00e1r a klinikai tesztel\u00e9se is folyik - der\u00fclt ki a The London School of Hygiene and Tropical Medicine (LSHTM) adataib\u00f3l. A WHO \u00e9s gy\u00f3gyszergy\u00e1rak szerint v\u00e1rhat\u00f3an 1-1,5 \u00e9v m\u00falva lesz vakcina.\nOlaszorsz\u00e1gban keddre 382-en haltak meg, j\u00f3val t\u00f6bben, mint a kor\u00e1bbi napokban, a j\u00e1rv\u00e1ny hal\u00e1los \u00e1ldozatainak sz\u00e1ma \u00edgy 27 359-re n\u0151tt. Az akt\u00edv fert\u0151z\u00f6ttek sz\u00e1ma\u00a0tov\u00e1bb\u00a0cs\u00f6kkent, a j\u00e1rv\u00e1ny kit\u00f6r\u00e9se \u00f3ta \u00f6sszesen 201 505 embert fert\u0151z\u00f6tt meg a SARS-CoV-2 nev\u0171 v\u00edrus.\nSpanyolorsz\u00e1gban ism\u00e9t cs\u00f6kkent a naponta azonos\u00edtott fert\u0151z\u00f6ttek \u00e9s az elhunytak sz\u00e1ma is. Az elm\u00falt 24 \u00f3r\u00e1ban 301 ember halt meg, 1673-an gy\u00f3gyultak meg, a sz\u00e1muk \u00e9rte a 102 548-at. A PCR-teszttel azonos\u00edtott fert\u0151z\u00f6ttek sz\u00e1ma 1308-cal 210 773-re n\u0151tt.\nEgy h\u00e9t alatt nagyon sok - 1999 - a hal\u00e1los \u00e1ldozat az angliai \u00e9s wales-i id\u0151sotthonokban. Nagy-Britanni\u00e1ban eddig t\u00f6bb mint 21 ezren haltak meg a Covid-19 betegs\u00e9gben a k\u00f3rh\u00e1zakban, legut\u00f3bb 360-an, ez az \u00e1prilisi legalacsonyabb n\u00f6veked\u00e9s.\nN\u00e9metorsz\u00e1gban meg\u00e1llt az \u00faj t\u00edpus\u00fa koronav\u00edrus visszaszorul\u00e1sa a Robert Koch Int\u00e9zet (RKI) sz\u00e1m\u00edt\u00e1sai szerint. Az RKI becsl\u00e9se szerint a reprodukci\u00f3s r\u00e1ta (R0) 0,9-r\u0151l 1,0-re emelkedett, azaz minden fert\u0151z\u00f6tt\u00a0tov\u00e1bbadja a v\u00edrust m\u00e9g egy embernek. Keddig 156 337 ember szervezet\u00e9ben mutatt\u00e1k ki a v\u00edrust (+1144), a gy\u00f3gyultak sz\u00e1ma 2900-zal egy nap alatt 117 400-ra n\u0151tt, a hal\u00e1lesetek\u00e9 pedig 5913-re (+163).\nA Benelux-\u00e1llamokban\u00a0tov\u00e1bb\u00a0lassul a j\u00e1rv\u00e1ny, m\u00e9g mindig felfel\u00e9 \u00edvel a fert\u0151z\u00f6ttek sz\u00e1m\u00e1t jelz\u0151 grafikon g\u00f6rb\u00e9je. Ausztri\u00e1ban m\u00e1jus 15-\u00e9n szigor\u00fa \u00f3vint\u00e9zked\u00e9sek mellett kinyithatnak az \u00e9ttermek, m\u00e1jus 29-\u00e9n pedig a sz\u00e1llod\u00e1k, az uszod\u00e1k \u00e9s a szabadid\u0151s l\u00e9tes\u00edtm\u00e9nyek.\nLengyelorsz\u00e1gban a koronav\u00edrus-j\u00e1rv\u00e1ny miatt elhalasztj\u00e1k a lengyel \u00e9s az eur\u00f3pai katolikus egyh\u00e1z jelk\u00e9pes alakj\u00e1nak sz\u00e1m\u00edt\u00f3, a n\u00e1cizmus, majd a kommunizmus elleni k\u00fczdelemben els\u0151rend\u0171 szerepet bet\u00f6lt\u00f6tt Stefan Wyszynski b\u00edboros j\u00fanius 7-\u00e9re Vars\u00f3ba tervezett boldogg\u00e1 avat\u00e1si cerem\u00f3ni\u00e1j\u00e1t.\nRom\u00e1ni\u00e1ban, ahol lassult a j\u00e1rv\u00e1ny terjed\u00e9se, 11 616 fert\u0151z\u00f6ttet, 650 hal\u00e1lesetet tartanak nyilv\u00e1n, megkezd\u0151d\u00f6tt kedden a koronav\u00edrus-fert\u0151z\u00e9sb\u0151l felgy\u00f3gyult p\u00e1ciensek v\u00e9rplazmav\u00e9tele annak \u00e9rdek\u00e9ben, hogy a v\u00e9r\u00fckben megtal\u00e1lhat\u00f3 ellenanyagot a kritikus \u00e1llapotban l\u00e9v\u0151 betegek kezel\u00e9s\u00e9re haszn\u00e1lj\u00e1k fel.\nA sz\u00fcks\u00e9g\u00e1llapot m\u00e1rcius 15-i kihirdet\u00e9se \u00f3ta el\u0151sz\u00f6r \u00fclt \u00f6ssze kedden a szerb parlament, hogy a koronav\u00edrus-j\u00e1rv\u00e1ny ideje alatt hozott korm\u00e1nyd\u00f6nt\u00e9seket meger\u0151s\u00edtse.\nA horv\u00e1t sz\u00fcl\u0151k 80 sz\u00e1zal\u00e9ka nem k\u00fcldi iskol\u00e1ba gyermek\u00e9t m\u00e1jus 11-t\u0151l, miut\u00e1n a korm\u00e1ny bejelentette, hogy az adott id\u0151pontban az \u00f3vod\u00e1k \u00e9s az als\u00f3 tagozatos \u00e1ltal\u00e1nos iskol\u00e1k is megkezdhetik m\u0171k\u00f6d\u00e9s\u00fcket.\nUkrajn\u00e1ban keddre 401 \u00faj esettel 9410-re emelkedett az azonos\u00edtott koronav\u00edrusos fert\u0151z\u00f6ttek sz\u00e1ma, a betegs\u00e9gben elhunytak\u00e9 pedig 19 esettel 239-re n\u0151tt.\nVlagyimir Putyin orosz eln\u00f6k m\u00e1jus 11-ig meghosszabb\u00edtotta az eg\u00e9sz Oroszorsz\u00e1gra \u00e9rv\u00e9nyes k\u00e9nyszerszabads\u00e1got. Hangs\u00falyozta, hogy Oroszorsz\u00e1gban a j\u00e1rv\u00e1ny m\u00e9g nem tet\u0151z\u00f6tt.\n\"V\u00edrus\u00f6l\u0151\" l\u00e9gtiszt\u00edt\u00f3 \u00e1rus\u00edt\u00e1st\u00f3l, a lak\u00e1s kifoszt\u00e1s\u00e1ra kihaszn\u00e1lt otthoni tesztel\u00e9s felk\u00edn\u00e1l\u00e1s\u00e1n \u00e1t az adathal\u00e1sz Zoom-konferenci\u00e1kra val\u00f3 megh\u00edv\u00e1sokig \u00fajabb m\u00f3dszerekkel pr\u00f3b\u00e1lj\u00e1k a j\u00e1rv\u00e1nyhelyzetet kihaszn\u00e1lni a b\u0171n\u00f6z\u0151k Oroszorsz\u00e1gban.\nLetelt a k\u00e9thetes karant\u00e9n a Nemzetk\u00f6zi \u0170r\u00e1llom\u00e1son (ISS), \u00e9s nincs jele koronav\u00edrus-fert\u0151z\u00e9snek a h\u00e1romtag\u00fa leg\u00e9nys\u00e9gn\u00e9l - k\u00f6z\u00f6lte kedden a Roszkoszmosz orosz \u00e1llami \u0171ripari v\u00e1llalat. Chris Cassidy amerikai \u0171rhaj\u00f3s parancsnok, illetve a k\u00e9t orosz \u0171rhaj\u00f3s, Anatolij Ivanyisin \u00e9s Ivan Vagner \u00e1prilisban \u00e9rkezett az ISS-re egy k\u00f6zel 200 napos misszi\u00f3ra.\nSz\u00e1zezer eg\u00e9szs\u00e9g\u00fcgyi maszkb\u00f3l \u00e9s \u00f6tezer orvosi v\u00e9d\u0151ruh\u00e1zatb\u00f3l \u00e1ll\u00f3 sz\u00e1ll\u00edtm\u00e1nyt k\u00eds\u00e9rt el Moldov\u00e1ba Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter keddi chisinaui vill\u00e1ml\u00e1togat\u00e1s\u00e1n.\nIr\u00e1nban kedden a j\u00e1rv\u00e1ny \u00e1ldozatainak sz\u00e1ma el\u00e9rte az 5877-et, a fert\u0151z\u00f6ttek\u00e9 pedig a 92 584-et. A napi \u00faj fert\u0151z\u00e9sek sz\u00e1ma ism\u00e9t 1000 felett volt az elm\u00falt napban, a hal\u00e1lesetek\u00e9 pedig 76 volt.\nVizsg\u00e1latot ind\u00edtott kedden a d\u00e9l-koreai ad\u00f3hat\u00f3s\u00e1g ann\u00e1l a kereszt\u00e9ny felekezetn\u00e9l, amelyet a koronav\u00edrus-j\u00e1rv\u00e1ny gyors elterjed\u00e9s\u00e9\u00e9rt okolnak az orsz\u00e1gban\nK\u00edna visszautas\u00edtotta kedden az \u00faj koronav\u00edrus-j\u00e1rv\u00e1nnyal kapcsolatos amerikai v\u00e1dakat, a vuhani laborat\u00f3rium vezet\u0151je pedig elutas\u00edtotta a v\u00edrus forr\u00e1s\u00e1ra vonatkoz\u00f3 tal\u00e1lgat\u00e1sokat.\nKeng Suang k\u00ednai k\u00fcl\u00fcgyi sz\u00f3viv\u0151 \u00fagy fogalmazott: egyes amerikai politikusok hazugs\u00e1gokkal pr\u00f3b\u00e1lj\u00e1k elterelni a figyelmet arr\u00f3l, hogy az Egyes\u00fclt \u00c1llamokban nem megfelel\u0151en kezelt\u00e9k a j\u00e1rv\u00e1nyhelyzetet. Ez ut\u00f3bbi orsz\u00e1gban kedden m\u00e1r t\u00f6bb mint 990 ezer fert\u0151z\u00f6ttet \u00e9s t\u00f6bb mint 56 ezer hal\u00e1lesetet tartottak nyilv\u00e1n.\n\n\nMTI 2020. \u00e1prilis 28.\n\n"}]