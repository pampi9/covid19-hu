[{"date": "2020-04-24 17:32", "url": "https://koronavirus.gov.hu/cikkek/majusban-elkeszulhet-tobb-emberen-alkalmazhato-egyetemi-fejlesztesu-lelegezteto-rendszer", "h1": "M\u00e1jusban elk\u00e9sz\u00fclhet a t\u00f6bb emberen alkalmazhat\u00f3, egyetemi fejleszt\u00e9s\u0171 l\u00e9legeztet\u0151-rendszer protot\u00edpusa", "body": "\nM\u00e1jusban elk\u00e9sz\u00fclhet a t\u00f6bb emberen alkalmazhat\u00f3, egyetemi fejleszt\u00e9s\u0171 l\u00e9legeztet\u0151-rendszer protot\u00edpusa - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) p\u00e9nteken az MTI-vel.\n\n\nA k\u00f6zlem\u00e9ny szerint az \u00d3budai Egyetem szakembereinek munk\u00e1j\u00e1t dics\u00e9r\u0151 rendszer seg\u00edts\u00e9g\u00e9vel egyszerre ak\u00e1r \u00f6tven, kritikus \u00e1llapotban l\u00e9v\u0151 beteget el lehet majd l\u00e1tni k\u00f3rh\u00e1zi k\u00f6r\u00fclm\u00e9nyeken k\u00edv\u00fcl is.\nPalkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter \u00e9s B\u00f3dis J\u00f3zsef fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1r az int\u00e9zm\u00e9ny \u00e9s a kutat\u00f3csoport vezet\u0151in\u00e9l t\u00e1j\u00e9koz\u00f3dott a fejleszt\u00e9s el\u0151rehalad\u00e1s\u00e1r\u00f3l p\u00e9nteken Budapesten. A miniszt\u00e9riumi vezet\u0151k Kov\u00e1cs Levente rektorral, Orm\u00e1ndi Gabriella kancell\u00e1rral \u00e9s a kutat\u00f3csoport tagjaival egyeztettek, a k\u00e9sz\u00fcl\u00e9ket az \u00f6tletgazda, Kozlovszky Mikl\u00f3s d\u00e9k\u00e1n mutatta be.\n\nA t\u00e1j\u00e9koztat\u00e1s szerint a l\u00e9legeztet\u0151-rendszer ak\u00e1r t\u00e1bori-k\u00f3rh\u00e1zi k\u00f6r\u00fclm\u00e9nyek k\u00f6z\u00f6tt is alkalmas lehet 5-50, kritikus \u00e1llapot\u00fa koronav\u00edrusos beteg ell\u00e1t\u00e1s\u00e1ra. Az eszk\u00f6z kil\u00e9legzett leveg\u0151 elvezet\u00e9s\u00e9vel \u00e9s k\u00f6zponti sz\u0171r\u00e9s\u00e9vel v\u00e9di az eg\u00e9szs\u00e9g\u00fcgyi dolgoz\u00f3kat. Az \u00d3budai Egyetem munkat\u00e1rsainak fejleszt\u00e9se, a l\u00e9legeztet\u0151-rendszer klinikai protot\u00edpusa v\u00e1rhat\u00f3an m\u00e1jus v\u00e9g\u00e9re k\u00e9sz\u00fclhet el - k\u00f6z\u00f6lt\u00e9k. \u00a0\u00a0\u00a0\u00a0Az egyed\u00fcl\u00e1ll\u00f3 k\u00e9sz\u00fcl\u00e9k elk\u00e9sz\u00edt\u00e9s\u00e9nek terve az egyetemen, annak Egyetemi Kutat\u00f3 \u00e9s Innov\u00e1ci\u00f3s K\u00f6zpontj\u00e1ban \u00e9s Neumann J\u00e1nos Informatikai Kar\u00e1n sz\u00fcletett meg. A MassVentil Team versenyt fut az id\u0151vel, hogy a rendszer miel\u0151bb a gyakorlatban is seg\u00edthesse a gy\u00f3gy\u00edt\u00f3 munk\u00e1t - \u00edrt\u00e1k.\n\nA k\u00f6zlem\u00e9nyben id\u00e9zt\u00e9k Palkovics L\u00e1szl\u00f3t, aki hangs\u00falyozta: a hazai egyetemi, kutat\u00f3int\u00e9zeti \u00e9s v\u00e1llalati innov\u00e1torok vill\u00e1mgyorsan hadrendbe \u00e1ll\u00edtott\u00e1k k\u00e9pess\u00e9geiket a koronav\u00edrus terjed\u00e9s\u00e9nek lass\u00edt\u00e1sa, a betegek megfelel\u0151 ell\u00e1t\u00e1sa \u00e9rdek\u00e9ben. A miniszter kiemelte: a t\u00e1rca t\u00f6bb mint f\u00e9lsz\u00e1z tov\u00e1bbgondol\u00e1sra alkalmas \u00f6tletet kezel, t\u00f6bb mint h\u00fasz t\u00e1mogatott projekt m\u00e1r a megval\u00f3s\u00edt\u00e1si szakaszban van.\n\u00a0\u00a0\u00a0\u00a0A vesz\u00e9lyhelyzet vil\u00e1goss\u00e1 tette, hogy Magyarorsz\u00e1gnak min\u00e9l t\u00f6bb ter\u00fcleten k\u00e9pess\u00e9 kell v\u00e1lnia az \u00f6nell\u00e1t\u00e1sra. A miniszt\u00e9rium hat\u00e1rozott c\u00e9lja, hogy a v\u00edrusv\u00e1ls\u00e1gban folyamatosan b\u0151v\u00fcl\u0151 szakmai-tudom\u00e1nyos kapcsolatrendszert a magyar gazdas\u00e1g \u00fajraind\u00edt\u00e1sa, meger\u0151s\u00edt\u00e9se \u00e9rdek\u00e9ben hosszabb t\u00e1von is egyben tartsa - fogalmazott Palkovics L\u00e1szl\u00f3.\n\nMTI 2020. \u00e1prilis 24.\n\n"}]