[{"date": "2020-04-29 14:35", "url": "https://koronavirus.gov.hu/cikkek/tobb-ovintezkedes-mellett-tartjak-az-idei-erettsegi-vizsgakat-0", "h1": "T\u00f6bb \u00f3vint\u00e9zked\u00e9s mellett tartj\u00e1k az idei \u00e9retts\u00e9gi vizsg\u00e1kat", "body": "\nTeljes \u00e9rt\u00e9k\u0171nek sz\u00e1m\u00edtanak az idei, megv\u00e1ltozott felt\u00e9telek mellett szervezend\u0151 \u00e9retts\u00e9gi vizsg\u00e1k, amelyeket t\u00f6bb \u00f3vint\u00e9zked\u00e9s mellett tartanak - k\u00f6z\u00f6lte a k\u00f6znevel\u00e9si \u00e1llamtitk\u00e1r az operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nMaruzsa Zolt\u00e1n elmondta: cs\u00fct\u00f6rt\u00f6k este megjelent az \u00e9retts\u00e9gi megszervez\u00e9s\u00e9t r\u00f6gz\u00edt\u0151 korm\u00e1nyrendelet. A mostani vizsg\u00e1kon szerzend\u0151 \u00e9retts\u00e9gi bizony\u00edtv\u00e1nyok a j\u00f6v\u0151ben is teljes k\u00f6r\u0171en \u00e9rv\u00e9nyesnek sz\u00e1m\u00edtanak, \u00e9s a fels\u0151oktat\u00e1si felv\u00e9telre jogos\u00edtanak - emelte ki.\nMeger\u0151s\u00edtette: kiz\u00e1r\u00f3lag \u00edr\u00e1sbeli vizsg\u00e1kat szerveznek m\u00e1jus 4-21. k\u00f6z\u00f6tt. A vizsg\u00e1k a nagyobb t\u00e1rgyakb\u00f3l nem reggel nyolckor, hanem kilenckor kezd\u0151dnek majd, ezzel is szeretn\u00e9k elker\u00fclni, hogy a di\u00e1kok egy id\u0151ben utazzanak a nyolc \u00f3r\u00e1ra munk\u00e1ba \u00e9rkez\u0151kkel. Egy tantanteremben legfeljebb t\u00edzen lehetnek majd, de az a sz\u00e1m lehet nyolc-kilenc is, \u00e9s legal\u00e1bb m\u00e1sf\u00e9l m\u00e9teres t\u00e1vols\u00e1got kell tartani, ami lehet 2-2,5 m\u00e9ter is, a terem adotts\u00e1gait\u00f3l f\u00fcgg\u0151en. Minden \u00e9p\u00fcletben k\u00f6telez\u0151 fert\u0151tlen\u00edt\u00e9s lesz, \u00e9s ig\u00e9ny eset\u00e9n a di\u00e1koknak, a pedag\u00f3gusoknak maszkot biztos\u00edtanak, de a visel\u00e9s\u00e9t nem teszik k\u00f6telez\u0151v\u00e9 - ismertette.\nAhol sz\u00fcks\u00e9ges, koll\u00e9giumi elhelyez\u00e9st is biztos\u00edtanak, de egy szob\u00e1ban csak egy di\u00e1kot lehet majd elhelyezni - jelezte.\nMaruzsa Zolt\u00e1n elmondta: kib\u0151v\u00fcl a vizsgahelysz\u00ednek k\u00f6re. Ha kell, b\u00e1rmely k\u00f6znevel\u00e9si int\u00e9zm\u00e9ny b\u00e1rmely tanterme bevonhat\u00f3 lesz a vizsg\u00e1ztat\u00e1sba. Azt mindenk\u00e9ppen szeretn\u00e9k elker\u00fclni, hogy egy helyen - bele\u00e9rtve a folyos\u00f3kat is - egyszerre t\u00fal sokan tart\u00f3zkodjanak. Sz\u00e1m\u00edt\u00e1saik szerint a hagyom\u00e1nyos m\u00f3don szervezett vizsg\u00e1kn\u00e1l n\u00e9gyezer fel\u00fcgyel\u0151 tan\u00e1r kellene, \u00edgy hatezerre lesz sz\u00fcks\u00e9g. Ha t\u00edzn\u00e9l is kevesebb di\u00e1kot hat\u00e1roztak volna meg, akkor sz\u00e1muk ak\u00e1r nyolc-t\u00edzezer is lehetne.\n\nAz \u00e1llamtitk\u00e1r k\u00f6z\u00f6lte: \u0151 maga \u00e9s a megfelel\u0151 v\u00e9gzetts\u00e9ggel rendelkez\u0151 munkat\u00e1rsai is k\u00e9rni fogj\u00e1k beoszt\u00e1sukat \u00e9retts\u00e9gi fel\u00fcgyel\u0151nek. Kit\u00e9rt arra is: az akci\u00f3csoport \u00fcl\u00e9s\u00e9n jelezte, hogy szeretn\u00e9nek rend\u0151ri jelenl\u00e9tet is k\u00e9rni az iskol\u00e1k k\u00f6zel\u00e9be.\nSz\u00f3belit csak \u00f6t tant\u00e1rgy eset\u00e9ben lesz m\u00f3d tartani, ezek: c\u00e9lnyelvi civiliz\u00e1ci\u00f3, bibliaismeret, judaisztika, n\u00e9pm\u0171v\u00e9szet \u00e9s hittan. Speci\u00e1lis szab\u00e1lyok sz\u00fcletnek a testnevel\u00e9s eset\u00e9ben, mivel annak az \u00edr\u00e1sbeli lebonyol\u00edt\u00e1sa szint\u00e9n nem lehets\u00e9ges. Sz\u00f3beli vizsg\u00e1t tehetnek azok is, akiknek felment\u00e9s\u00fck van az \u00edr\u00e1sbeli al\u00f3l - ismertette.\nMaruzsa Zolt\u00e1n meger\u0151s\u00edtette: t\u00f6rlik a vizsgajelentkez\u00e9sek k\u00f6z\u00fcl az als\u00f3bb \u00e9vfolyamos, nem v\u00e9gz\u0151s tanul\u00f3k el\u0151rehozott \u00e9retts\u00e9giit, a p\u00f3tl\u00e1sukra \u0151sszel \u00e9s k\u00e9s\u0151bbi vizsgaid\u0151szakokban lesz m\u00f3d.\nHozz\u00e1tette: szintemel\u0151 vizsg\u00e1kat szint\u00e9n csak azok tehetnek, akik id\u00e9n felv\u00e9teliznek. Ez igaz azokra is, akik kor\u00e1bban \u00e9retts\u00e9giztek, \u00e9s az idei felv\u00e9teli miatt jelentkeztek szintemel\u0151 vizsg\u00e1kra.\nA k\u00f6znevel\u00e9si \u00e1llamtitk\u00e1r r\u00e1mutatott: b\u00e1r csak \u00edr\u00e1sbeli r\u00e9sz\u00fck lesz a nyelvi \u00e9retts\u00e9giknek is, a nyelvvizsga \u00e1tv\u00e1lt\u00e1sa sor\u00e1n komplexk\u00e9nt sz\u00e1m\u00edtj\u00e1k be \u0151ket. Ism\u00e9t felh\u00edvta a figyelmet arra, hogy \u00e9retts\u00e9gizni senkinek sem k\u00f6telez\u0151, aki - ak\u00e1r az\u00e9rt, mert nem tudott rendesen felk\u00e9sz\u00fclni, ak\u00e1r az eg\u00e9szs\u00e9g\u00fcgyi kock\u00e1zatok miatt - \u00fagy d\u00f6nt, nem teszi le a vizsg\u00e1t, ezt megteheti. \u00c1prilis 20-ig az Oktat\u00e1si Hivatal fel\u00fclet\u00e9n lehet a visszal\u00e9p\u00e9st jelezni, az esetleg m\u00e1r befizetett vizsgad\u00edjat pedig megt\u00e9r\u00edtik.\nA jelentkez\u00e9sek m\u00f3dos\u00edt\u00e1s\u00e1ra is van lehet\u0151s\u00e9g, ha valaki emelt szint\u0171 \u00e9retts\u00e9gire jelentkezett, de \u00fagy \u00e9rzi, nem tudott megfelel\u0151en felk\u00e9sz\u00fclni, \u00e9s k\u00f6z\u00e9pszinten vizsg\u00e1zna, erre van m\u00f3d. Arra is lehet\u0151s\u00e9g ny\u00edlik, hogy k\u00f6z\u00e9pszint\u0171 nyelvi vizsg\u00e1ra leadott jelentkez\u00e9st emelt szint\u0171re v\u00e1ltoztassanak, \u00e9s \u00edgy megszerezhet\u0151 a nyelvvizsga. Utalt arra a h\u00e9tv\u00e9gi korm\u00e1nyrendeletre is, amely lehet\u0151v\u00e9 teszi a nyelvvizsg\u00e1ztat\u00e1sok \u00fajraind\u00edt\u00e1s\u00e1t azon vizsgak\u00f6zpontokban, amelyek a sz\u00fcks\u00e9ges akkredit\u00e1ci\u00f3val rendelkeznek.\nK\u00e9rd\u00e9sre v\u00e1laszolva elmondta, hogy a ballag\u00e1sokat nem lehet megtartani, mivel - mint nagyobb t\u00f6meget megmozgat\u00f3 rendezv\u00e9nyek - az \u00e1ltal\u00e1nos tilalmi k\u00f6rbe tartoznak. Arr\u00f3l, hogy az \u00e9retts\u00e9gire \u00e9rkez\u0151 fiatalokat tesztelik-e, azt mondta: ennek k\u00fcl\u00f6n\u00f6sebb eredm\u00e9nye nem lenne, de azt k\u00e9rik, hogy aki beteg, k\u00fcl\u00f6n\u00f6sen, ha l\u00e9g\u00fati panaszai vannak, ne jelenjen meg az \u00edr\u00e1sbeli vizsg\u00e1n.\nA felv\u00e9teli ponthat\u00e1rokat az \u00e9retts\u00e9gi megv\u00e1ltozott lebonyol\u00edt\u00e1sa nem befoly\u00e1solja, mindig az utols\u00f3 felvett di\u00e1k pontsz\u00e1ma jelenti a ponthat\u00e1rt. Ugyanakkor, ha megaj\u00e1nlott jegyeket adtak volna, az a pontsz\u00e1mok \u00f6sszet\u00e9tel\u00e9t radik\u00e1lisan megv\u00e1ltoztatta volna - h\u00edvta fel a figyelmet.\nMaruzsa Zolt\u00e1n megjegyezte: arra k\u00e9sz\u00fclnek, hogy \u0151sszel nagyobb volumen\u0171 \u00e9retts\u00e9gi vizsg\u00e1kat tartanak majd, mik\u00e9nt a keresztf\u00e9l\u00e9ves jelentkez\u00e9sekn\u00e9l is b\u0151v\u00edtett lehet\u0151s\u00e9gek v\u00e1rhat\u00f3k.\n\nForr\u00e1s: MTI\n\n"}]