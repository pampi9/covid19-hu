[{"date": "2020-04-08 12:06", "url": "https://koronavirus.gov.hu/cikkek/hazai-koltsegvetes-minden-forrast-biztosit-jarvany-elleni-vedekezeshez", "h1": " A hazai k\u00f6lts\u00e9gvet\u00e9s minden forr\u00e1st biztos\u00edt a j\u00e1rv\u00e1ny elleni v\u00e9dekez\u00e9shez ", "body": "\nA magyar korm\u00e1nynak a legfontosabb feladata a koronav\u00edrus-j\u00e1rv\u00e1ny hat\u00e1sainak kezel\u00e9se. Az \u00e9letek v\u00e9delme ut\u00e1n fontos feladat a gazdas\u00e1g \u00fajraind\u00edt\u00e1sa, a munkahelyek megtart\u00e1sa \u00e9s \u00fajak teremt\u00e9se, valamint a csal\u00e1dok \u00e9s v\u00e1llalkoz\u00e1sok helyzet\u00e9nek meger\u0151s\u00edt\u00e9se. Minden int\u00e9zked\u00e9s ezeket a c\u00e9lokat szolg\u00e1lja, \u00edgy a k\u00f6lts\u00e9gvet\u00e9snek a j\u00e1rv\u00e1ny elleni k\u00fczdelemhez, illetve a gazdas\u00e1gv\u00e9delmi akci\u00f3tervhez sz\u00fcks\u00e9ges forr\u00e1sokat biztos\u00edtani kell - hangs\u00falyozta a P\u00e9nz\u00fcgyminiszt\u00e9riumnak az MT-hez szerd\u00e1n eljuttatott k\u00f6zlem\u00e9nye.\n\nA korm\u00e1ny eddigi j\u00e1rv\u00e1ny\u00fcgyi \u00e9s gazdas\u00e1gv\u00e9delmi int\u00e9zked\u00e9sei - a hitelt\u00f6rleszt\u00e9si morat\u00f3rium, a v\u00e9grehajt\u00e1sok, \u00e1rver\u00e9sek felf\u00fcggeszt\u00e9se, valamint azon \u00e1gazatok megseg\u00edt\u00e9se, amelyek a j\u00e1rv\u00e1ny k\u00f6vetkezt\u00e9ben bajba ker\u00fcltek - a k\u00f6lts\u00e9gvet\u00e9s bev\u00e9teli \u00e9s kiad\u00e1si oldal\u00e1ra egyar\u00e1nt d\u00f6nt\u0151 m\u00e9rt\u00e9k\u0171 hat\u00e1st gyakorolnak.\nM\u00e1rciusban kiemelked\u0151 \u00f6sszegeket tettek ki a koronav\u00edrus j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek, k\u00f6zel 190 milli\u00e1rd forintot k\u00f6lt\u00f6tt a korm\u00e1ny v\u00e9d\u0151maszkok, v\u00e9d\u0151eszk\u00f6z\u00f6k, l\u00e9legeztet\u0151 g\u00e9pek v\u00e1s\u00e1rl\u00e1s\u00e1ra.\n\nAz els\u0151 h\u00e1rom h\u00f3napban az \u00e1llamh\u00e1ztart\u00e1s k\u00f6zponti alrendszere 831,9 milli\u00e1rd forintos hi\u00e1nnyal z\u00e1rt. A k\u00f6zponti k\u00f6lts\u00e9gvet\u00e9s 746,7 milli\u00e1rd forintos deficitet, az elk\u00fcl\u00f6n\u00edtett \u00e1llami p\u00e9nzalapok 1,7 milli\u00e1rd forintos t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 86,9 milli\u00e1rd forintos hi\u00e1nyt \u00e9rtek el.\nAz ad\u00f3bev\u00e9telek az el\u0151z\u0151 \u00e9vi adatokhoz k\u00e9pest tov\u00e1bbra is n\u00f6veked\u00e9st mutatnak: m\u00e1rcius v\u00e9g\u00e9ig az \u00e1ltal\u00e1nos forgalmi ad\u00f3b\u00f3l (\u00e1fa) 90,3 milli\u00e1rd forinttal, a szem\u00e9lyi j\u00f6vedelemad\u00f3b\u00f3l (szja) 55,0 milli\u00e1rd forinttal, a t\u00e1rsas\u00e1gi ad\u00f3b\u00f3l 37,9 milli\u00e1rd forinttal t\u00f6bb folyt be. Az idei els\u0151 negyed\u00e9vben \u00e1f\u00e1b\u00f3l az \u00e9ves el\u0151ir\u00e1nyzat 22,7 sz\u00e1zal\u00e9ka, az szja-b\u00f3l az \u00e9ves el\u0151ir\u00e1nyzat 24,1 sz\u00e1zal\u00e9ka, m\u00edg a nyugd\u00edj-, eg\u00e9szs\u00e9gbiztos\u00edt\u00e1si \u00e9s munkaer\u0151-piaci j\u00e1rul\u00e9kokb\u00f3l \u00e9s a szoci\u00e1lis hozz\u00e1j\u00e1rul\u00e1si ad\u00f3b\u00f3l \u00f6sszesen az \u00e9ves el\u0151ir\u00e1nyzat 24,2 sz\u00e1zal\u00e9ka teljes\u00fclt.\n2020 els\u0151 h\u00e1rom h\u00f3napj\u00e1ban \u00f6sszesen 63,4 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, szemben az egy \u00e9vvel kor\u00e1bbi 283,7 milli\u00e1rd forinttal, mik\u00f6zben az uni\u00f3s programok kiad\u00e1sai megk\u00f6zel\u00edtett\u00e9k a 691,2 milli\u00e1rd forintot.\n\u00a0\nForr\u00e1s: MTI\n\n"}]