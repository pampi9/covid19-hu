[{"date": "2020-04-22 12:23", "url": "https://koronavirus.gov.hu/cikkek/ma-20-korhazba-szallitanak-kez-es-feluletfertotlenitot", "h1": "Ma 20 k\u00f3rh\u00e1zba sz\u00e1ll\u00edtanak k\u00e9z- \u00e9s fel\u00fcletfert\u0151tlen\u00edt\u0151t", "body": "\nK\u00f6zel \u00f6tezer liter k\u00e9z- \u00e9s fel\u00fcletfert\u0151tlen\u00edt\u0151t kapott k\u00e9t budapesti k\u00f3rh\u00e1z; a Mol \u00e1ltal gy\u00e1rtott folyad\u00e9kokat szerda reggel sz\u00e1ll\u00edtott\u00e1k ki a D\u00e9l-pesti Centrumk\u00f3rh\u00e1zba \u00e9s a Szent J\u00e1nos K\u00f3rh\u00e1zba. Szerd\u00e1n tov\u00e1bbi 20 k\u00f3rh\u00e1zba visznek a k\u00e9z- \u00e9s fel\u00fcletfert\u0151tlen\u00edt\u0151b\u0151l, az olajipari t\u00e1rsas\u00e1g hatsz\u00e1z liter fert\u0151tlen\u00edt\u0151szert sz\u00e1ll\u00edtott ki az Orsz\u00e1gos Onkol\u00f3giai Int\u00e9zetnek (OOI) is.\n\nSzl\u00e1vik J\u00e1nos, a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa az MTI-nek elmondta, t\u00f6bb mint 800 liter k\u00e9z- \u00e9s tov\u00e1bbi 800 liter fel\u00fcletfert\u0151tlen\u00edt\u0151t kapott az int\u00e9zm\u00e9ny.\nMint mondta, a szerek 70-80 sz\u00e1zal\u00e9kos alkoholtartalm\u00faak, \u00edgy alkalmasak bakt\u00e9riumok, v\u00edrusok, gomb\u00e1k elleni fert\u0151tlen\u00edt\u00e9shez. \"Fert\u0151tlen\u00edt\u0151szerekb\u0151l sosem el\u00e9g\" - fogalmazott a szakember. \u00dagy v\u00e9lte, a Mol id\u0151ben l\u00e9pett, felismerve, hogy ezekre a szerekre lesz a legnagyobb sz\u00fcks\u00e9g ebben az id\u0151szakban.\nR\u00e1kay Erzs\u00e9bet, a Szent J\u00e1nos K\u00f3rh\u00e1z \u00e9s \u00c9szak-budai Egyes\u00edtett K\u00f3rh\u00e1zak k\u00f3rh\u00e1zhigi\u00e9n\u00e9s f\u0151orvosa az MTI-nek elmondta, int\u00e9zm\u00e9nye h\u00e1romezer liter k\u00e9z- \u00e9s fel\u00fcletfert\u0151tlen\u00edt\u00e9sre alkalmas folyad\u00e9kot kapott a Molt\u00f3l.\nJelezte, egy k\u00f3rh\u00e1zban mindig sz\u00fcks\u00e9g van fert\u0151tlen\u00edt\u00e9sre, azonban j\u00e1rv\u00e1ny idej\u00e9n fokozottan kell ezeket haszn\u00e1lni. A tapasztalat az, hogy mind a betegek, mind pedig a k\u00f3rh\u00e1z ambulanci\u00e1j\u00e1ra \u00e9rkez\u0151k rendszeresen fert\u0151tlen\u00edtik kez\u00fcket.\n\nA Mol szerda d\u00e9lut\u00e1n azt k\u00f6z\u00f6lte az MTI-vel, hogy hatsz\u00e1z liter k\u00e9z- \u00e9s fel\u00fcletfert\u0151tlen\u00edt\u0151szert sz\u00e1ll\u00edtott az Orsz\u00e1gos Onkol\u00f3giai Int\u00e9zetbe. A sz\u00e1ll\u00edtm\u00e1ny 200 liter k\u00e9z- \u00e9s 400 liter fel\u00fcletfert\u0151tlen\u00edt\u0151t tartalmaz.\nA k\u00f6zlem\u00e9ny id\u00e9zi Polg\u00e1r Csab\u00e1t, az OOI f\u0151igazgat\u00f3j\u00e1t, aki elmondta, a daganatos betegek ell\u00e1t\u00e1sa teljesen zavartalan, ugyanakkor rendk\u00edv\u00fcl fontos, hogy \"k\u00fcl\u00f6n\u00f6sen \u00f3vjuk \u0151ket\", ennek pedig alapvet\u0151 felt\u00e9tele a fert\u0151tlen\u00edt\u00e9si szab\u00e1lyok szigor\u00edt\u00e1sa. Az int\u00e9zetben a kor\u00e1bbin\u00e1l j\u00f3val nagyobb mennyis\u00e9g\u0171 fel\u00fclet- \u00e9s k\u00e9zfert\u0151tlen\u00edt\u0151t haszn\u00e1lnak fel, ez\u00e9rt rendk\u00edv\u00fcl j\u00f3l fogj\u00e1k tudni hasznos\u00edtani a most \u00e9rkezett k\u00e9sz\u00edtm\u00e9nyeket. Kit\u00e9rt arra is: eddig az int\u00e9zetben egyetlen beteg vagy koll\u00e9ga sem fert\u0151z\u0151d\u00f6tt meg koronav\u00edrussal.\nA Mol kedden t\u00f6bb mint 21 ezer liter k\u00e9z- \u00e9s fel\u00fcletfert\u0151tlen\u00edt\u0151t sz\u00e1ll\u00edtott ki a K\u00e9szenl\u00e9ti Rend\u0151rs\u00e9g budapesti k\u00f6zpontj\u00e1ba, ahonnan tov\u00e1bbviszik azt az orsz\u00e1g minden r\u00e9sz\u00e9be. A tervek szerint a Hygi \u00e1prilis v\u00e9g\u00e9t\u0151l a Mol t\u00f6lt\u0151\u00e1llom\u00e1sain is kaphat\u00f3 lesz. Az olajt\u00e1rsas\u00e1g k\u00f6zlem\u00e9nye szerint tov\u00e1bbra is zajlik a Mol fert\u0151tlen\u00edt\u0151szereinek kisz\u00e1ll\u00edt\u00e1sa az eg\u00e9sz orsz\u00e1gban, a j\u00e1rv\u00e1ny elleni v\u00e9dekez\u00e9s szempontj\u00e1b\u00f3l strat\u00e9giai szervezeteknek \u00e9s v\u00e1llalatoknak.\n\nForr\u00e1s: MTI\n\n"}]