[{"date": "2020-04-30 22:46", "url": "https://koronavirus.gov.hu/cikkek/kormanyszovivo-augusztus-15-ig-semmilyen-tomegrendezvenyt-nem-engedelyeznek-az-orszagban", "h1": "Korm\u00e1nysz\u00f3viv\u0151: augusztus 15-ig semmilyen t\u00f6megrendezv\u00e9nyt nem enged\u00e9lyeznek az orsz\u00e1gban", "body": "\nSemmilyen t\u00f6megrendezv\u00e9nyt, \u00edgy az 500 f\u0151 alattiakat sem enged\u00e9lyezik Magyarorsz\u00e1gon augusztus 15-ig a koronav\u00edrus-j\u00e1rv\u00e1ny miatt - mondta a korm\u00e1nysz\u00f3viv\u0151 az M1 aktu\u00e1lis csatorna cs\u00fct\u00f6rt\u00f6k esti m\u0171sor\u00e1ban.\n\nSzentkir\u00e1lyi Alexandra a m\u0171sorvezet\u0151 k\u00e9rd\u00e9s\u00e9re azt k\u00f6z\u00f6lte, fontos pontos\u00edt\u00e1st szeretne tenni: a rendezv\u00e9nyek tilalma az eg\u00e9sz orsz\u00e1gra - teh\u00e1t nemcsak Budapestre \u00e9s Pest megy\u00e9re -, \u00e9s az 500 f\u0151 alattiakra is vonatkozik.\nElmondta azt is, az elm\u00falt hetek er\u0151fesz\u00edt\u00e9sei elegend\u0151ek voltak arra, hogy enn\u00e9l s\u00falyosabb helyzetre is felk\u00e9sz\u00fclj\u00f6n az eg\u00e9szs\u00e9g\u00fcgy, ennek t\u00fckr\u00e9ben indokolt, hogy - Budapesten \u00e9s Pest megy\u00e9n k\u00edv\u00fcl - bizonyos j\u00e1rv\u00e1ny\u00fcgyi korl\u00e1toz\u00e1sokat enyh\u00edtsenek j\u00f6v\u0151 h\u00e9tf\u0151t\u0151l.\nHozz\u00e1tette, ez azt jelenti, hogy vid\u00e9ken p\u00e9ld\u00e1ul a vend\u00e9gl\u00e1t\u00f3helyek teraszai, kerthelyis\u00e9gei, vagy az \u00e1llatkertek, a f\u00fcrd\u0151k \u00e9s a strandok kinyithatnak.\u00a0\u00a0\nElmondta azt is, a korm\u00e1ny folyamatosan monitorozza a fert\u0151z\u00f6ttek ter\u00fcleti eloszl\u00e1s\u00e1t, ez alapj\u00e1n hat\u00e1rozt\u00e1k meg, hogy hol sz\u00fcntetik meg a kij\u00e1r\u00e1si korl\u00e1toz\u00e1sokat \u00e9s hol nem. Hozz\u00e1f\u0171zte, hogy a sz\u00e1mok - amelyeket j\u00f6v\u0151 h\u00e9tt\u0151l publik\u00e1lni fognak - azt t\u00e1masztj\u00e1k al\u00e1, hogy Budapesten \u00e9s Pest megy\u00e9ben nagyobb ar\u00e1nyban vannak jelen a fert\u0151z\u00f6ttek, s t\u00f6bb a v\u00edrus okozta hal\u00e1loz\u00e1s is.\nAz idei ny\u00e1ri turistaszezonra vonatkoz\u00f3 k\u00e9rd\u00e9sre Szentkir\u00e1lyi Alexandra azt mondta: a korm\u00e1ny minden seg\u00edts\u00e9get igyekszik megadni azoknak a szektoroknak - k\u00f6zt\u00fck a turizmusnak -, amelyek a leg\u00e9rintettebbek a v\u00e1ls\u00e1gban.\nA korm\u00e1nysz\u00f3viv\u0151 arra k\u00e9rt mindenkit, hogy ha teheti, akkor t\u00f6ltse itthon a nyaral\u00e1s\u00e1t, ezzel t\u00e1mogassa a turisztikai \u00e9s vend\u00e9gl\u00e1t\u00e1si szektorban dolgoz\u00f3 400 ezer ember munk\u00e1j\u00e1t is.\n\nMTI 2020. \u00e1prilis 30.\n\n"}]