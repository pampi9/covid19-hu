[{"date": "2020-04-06 20:52", "url": "https://koronavirus.gov.hu/cikkek/ujabb-intezkedesek-vegrehajtasara-utasitotta-jarvanyugyi-hatosag-az-idosek-otthonainak", "h1": "\u00dajabb int\u00e9zked\u00e9sek v\u00e9grehajt\u00e1s\u00e1ra utas\u00edtotta a j\u00e1rv\u00e1ny\u00fcgyi hat\u00f3s\u00e1g az id\u0151sek otthonainak fenntart\u00f3it", "body": "\nA bentlak\u00e1sos szoci\u00e1lis int\u00e9zm\u00e9nyek - kiemelten az id\u0151sotthonok - kiemelt kock\u00e1zat\u00fa helysz\u00ednek a koronav\u00edrus-j\u00e1rv\u00e1nyban. Kock\u00e1zatot jelentenek \u00f6nmagukban az\u00e9rt, mert sokan vannak egy helyen, \u00e9s az\u00e9rt is, mert lak\u00f3ik id\u0151s, gyakran kr\u00f3nikus beteg emberek, akikre a v\u00edrus k\u00fcl\u00f6n\u00f6sen vesz\u00e9lyes. Az id\u0151sotthonok t\u00f6bbs\u00e9g\u00e9ben \u00f6nkorm\u00e1nyzati, esetleg egyh\u00e1zi, civil vagy mag\u00e1nfenntart\u00e1s\u00faak. A fenntart\u00f3knak k\u00fcl\u00f6n\u00f6sen nagy a felel\u0151ss\u00e9ge a j\u00e1rv\u00e1ny\u00fcgyi int\u00e9zked\u00e9sek szigor\u00fa betart\u00e1s\u00e1ban \u00e9s v\u00e9grehajt\u00e1s\u00e1ban. Sajnos, m\u00e1r k\u00e9t f\u0151v\u00e1rosi \u00f6nkorm\u00e1nyzati fenntart\u00e1sban l\u00e9v\u0151 id\u0151sek otthon\u00e1ban is regisztr\u00e1ltak fert\u0151z\u00f6tteket, ez\u00e9rt az orsz\u00e1gos tisztif\u0151orvos \u00fajabb int\u00e9zked\u00e9sek v\u00e9grehajt\u00e1s\u00e1ra k\u00e9rte fel a fenntart\u00f3kat \u00e9s az id\u0151sek otthonok vezet\u0151it. A korm\u00e1ny emellett elrendelte, hogy az id\u0151sotthonokban dolgoz\u00f3k sz\u00e1m\u00e1ra ak\u00e1r 24 \u00f3r\u00e1s m\u0171szak is alkalmazhat\u00f3, amely ut\u00e1n 48 \u00f3r\u00e1s pihen\u0151id\u0151 j\u00e1r.\n\nA betegs\u00e9g s\u00falyos form\u00e1ja legink\u00e1bb a 60 \u00e9vn\u00e9l id\u0151sebbeket \u00e9s a kr\u00f3nikus alapbetegs\u00e9gben (pl. magas v\u00e9rnyom\u00e1s, cukorbetegs\u00e9g, sz\u00edv- \u00e9s \u00e9rrendszeri, kr\u00f3nikus l\u00e9g\u00fati megbeteged\u00e9s, rosszindulat\u00fa daganatos megbeteged\u00e9s) szenved\u0151ket \u00e9rinti.\n\nL\u00e1togat\u00e1si, kij\u00e1r\u00e1si, felv\u00e9teli tilalom\nA bentlak\u00e1sos szoci\u00e1lis int\u00e9zm\u00e9nyekben m\u00e1rcius eleje \u00f3ta l\u00e1togat\u00e1si tilalom van \u00e9letbe, majd kij\u00e1r\u00e1si \u00e9s felv\u00e9teli z\u00e1rlatot is elrendelt az orsz\u00e1gos tisztif\u0151orvos. Emellett t\u00f6bb szakmai protokoll el\u0151\u00edr\u00e1s is seg\u00edti a szoci\u00e1lis alapell\u00e1t\u00e1sban tev\u00e9kenyked\u0151k munk\u00e1j\u00e1t (http://szocialisportal.hu/). Az eddig kiadott utas\u00edt\u00e1sok tov\u00e1bbra is \u00e9rv\u00e9nyben vannak, a most kiadott elj\u00e1r\u00e1srend azokat eg\u00e9sz\u00edti ki.\nKoronav\u00edrus-fert\u0151z\u00e9s megel\u0151z\u00e9s\u00e9\u00e9rt felel\u0151st kell kijel\u00f6lni minden id\u0151s otthonban\nAz id\u0151sek otthona vezet\u0151inek javasolt a ter\u00fcletileg illet\u00e9kes n\u00e9peg\u00e9szs\u00e9g\u00fcgyi hat\u00f3s\u00e1ggal a folyamatos egyeztet\u00e9s \u00e9s kapcsolattart\u00e1s az adott int\u00e9zm\u00e9nyben indokolt int\u00e9zked\u00e9sekr\u0151l.\nMinden int\u00e9zm\u00e9nyben l\u00e9tre kell hozni egy csoportot, vagy legal\u00e1bb ki kell jel\u00f6lni egy szem\u00e9lyt, aki az adott int\u00e9zm\u00e9nyben a koronav\u00edrus-fert\u0151z\u00e9sek megel\u0151z\u00e9s\u00e9vel, illetve az esetlegesen kialakul\u00f3 j\u00e1rv\u00e1nyokkal \u00f6sszef\u00fcgg\u0151 feladatok\u00e9rt felel\u0151s.\nKiemelten figyelmet kell ford\u00edtani a szoci\u00e1lis dolgoz\u00f3k v\u00e9delm\u00e9re\nA koronav\u00edrus-fert\u0151z\u00e9s megel\u0151z\u00e9s\u00e9\u00e9rt felel\u0151s vezet\u0151 dolga, hogy minden dolgoz\u00f3 megkapja a sz\u00fcks\u00e9ges oktat\u00e1st, a megfelel\u0151 k\u00e9zfert\u0151tlen\u00edt\u0151 szerek, egy\u00e9ni v\u00e9d\u0151eszk\u00f6z\u00f6k rendelkez\u00e9sre \u00e1ll\u00e1s\u00e1t; biztos\u00edtja a takar\u00edt\u00e1si, fert\u0151tlen\u00edt\u00e9si \u00e9s hullad\u00e9kkezel\u00e9si elj\u00e1r\u00e1sok bevezet\u00e9s\u00e9t; biztos\u00edtsa, hogy az int\u00e9zm\u00e9nyben kell\u0151 sz\u00e1m\u00fa k\u00e9zmos\u00f3 \u00e1lljon rendelkez\u00e9sre; naprak\u00e9sz terveket kell kidolgozni az ell\u00e1t\u00e1s folyamatoss\u00e1g\u00e1nak biztos\u00edt\u00e1s\u00e1ra a dolgoz\u00f3k megfert\u0151z\u0151d\u00e9se vagy elk\u00fcl\u00f6n\u00edt\u00e9se eset\u00e9n; figyelemmel kell k\u00eds\u00e9rni az orsz\u00e1gos szervek \u00e9s a ter\u00fcletileg illet\u00e9kes n\u00e9peg\u00e9szs\u00e9g\u00fcgyi hat\u00f3s\u00e1g t\u00e1j\u00e9koztat\u00e1s\u00e1t az orsz\u00e1gos, megyei \u00e9s helyi j\u00e1rv\u00e1ny\u00fcgyi helyzetr\u0151l.\u00a0 Ki kell jel\u00f6lni egy olyan dolgoz\u00f3t, aki az int\u00e9zm\u00e9ny valamennyi dolgoz\u00f3j\u00e1nak az oktat\u00e1s\u00e1\u00e9rt felel\u0151s.\nK\u00fcl\u00f6n ki kell jel\u00f6lni a kiz\u00e1r\u00f3lag gyan\u00fas vagy meger\u0151s\u00edtett koronav\u00edrusos esetek ell\u00e1t\u00e1s\u00e1ban r\u00e9sztvev\u0151 dolgoz\u00f3kat, a fert\u0151z\u00e9s t\u00f6bbi ell\u00e1tottra/gondozottra val\u00f3 \u00e1tterjed\u00e9s\u00e9nek megel\u0151z\u00e9se \u00e9rdek\u00e9ben.\nInt\u00e9zkedni kell arr\u00f3l, hogy a koronav\u00edrus-fert\u0151z\u00e9sre jellemz\u0151 t\u00fcneteket mutat\u00f3 dolgoz\u00f3k ne menjenek munk\u00e1ba, hanem egy el\u0151re megadott telefonsz\u00e1mon \u00e9rtes\u00edts\u00e9k az int\u00e9zm\u00e9nyt a t\u00fcneteikr\u0151l \u00e9s otthonukban k\u00fcl\u00f6n\u00edts\u00e9k el magukat, a h\u00e1ziorvos egyidej\u0171 t\u00e1j\u00e9koztat\u00e1sa mellett.\nA dolgoz\u00f3k figyelm\u00e9t fel kell h\u00edvni arra, hogy minim\u00e1lis m\u00e9rt\u00e9kben haszn\u00e1lj\u00e1k a t\u00f6megk\u00f6zleked\u00e9st, illetve ker\u00fclj\u00e9k a zs\u00fafolt tereket \u00e9s a m\u00e1s emberekkel val\u00f3 tal\u00e1lkoz\u00e1st. Meg kell ismertetni vel\u00fck a lakoss\u00e1gra vonatkoz\u00f3, mindenkor aktu\u00e1lis korm\u00e1nyzati int\u00e9zked\u00e9seket.\nFokozott figyelemmel kell v\u00e9gezni \u00a0a k\u00e9z- \u00e9s a k\u00f6rnyezetfert\u0151tlen\u00edt\u00e9st\nGondoskodni kell arr\u00f3l, hogy az int\u00e9zm\u00e9nyben dolgoz\u00f3, illetve oda bel\u00e9p\u0151 valamennyi szem\u00e9ly megfelel\u0151 k\u00e9zfert\u0151tlen\u00edt\u00e9st v\u00e9gezzen \u00e9s \u00fcgyeljen a k\u00f6h\u00f6g\u00e9si etikettre. Amennyiben lehets\u00e9ges, minden ell\u00e1tott szob\u00e1j\u00e1n bel\u00fcl \u00e9s k\u00edv\u00fcl, valamint a k\u00f6z\u00f6ss\u00e9gi terekben alkoholos k\u00e9zfert\u0151tlen\u00edt\u0151-adagol\u00f3kat kell elhelyezni. Ha nincs el\u00e9g alkoholos k\u00e9zfert\u0151tlen\u00edt\u0151szer, a legmagasabb priorit\u00e1st a betegell\u00e1t\u00e1s helysz\u00edn\u00e9n val\u00f3 el\u00e9rhet\u0151s\u00e9g\u00fck kapjon.\nAz id\u0151sek otthonaiban most k\u00fcl\u00f6n\u00f6sen fontos a fel\u00fcletek \u00e9s a k\u00f6rnyezet rendszeres takar\u00edt\u00e1sa \u00e9s fert\u0151tlen\u00edt\u00e9se. Ennek sor\u00e1n a szok\u00e1sos, a v\u00edrusok ellen hat\u00e1sos k\u00f3rh\u00e1zi tiszt\u00edt\u00f3-, illetve fert\u0151tlen\u00edt\u0151szereket kell alkalmazni. A hullad\u00e9kkezel\u00e9sben r\u00e9szt vev\u0151 dolgoz\u00f3knak egy\u00e9ni v\u00e9d\u0151eszk\u00f6z\u00f6ket kell viselni\u00fck. Minden, a betegek k\u00f6rnyezet\u00e9ben keletkez\u0151 hullad\u00e9k fert\u0151z\u0151 eg\u00e9szs\u00e9g\u00fcgyi hullad\u00e9knak min\u0151s\u00fcl, \u00e9s az ennek megfelel\u0151 kezelend\u0151-\nTeend\u0151k a t\u00fcneteket mutat\u00f3 ell\u00e1tottakkal kapcsolatban\nA fert\u0151z\u00e9sre gyan\u00fas ell\u00e1tott/gondozott eset\u00e9n halad\u00e9ktalanul \u00e9rtes\u00edteni kell az illet\u00e9kes n\u00e9peg\u00e9szs\u00e9g\u00fcgyi hat\u00f3s\u00e1got, valamint az id\u0151sek otthon\u00e1val szerz\u0151d\u00f6tt h\u00e1ziorvost. Az int\u00e9zm\u00e9ny orvos\u00e1nak kell a fert\u0151z\u00e9s gyan\u00faj\u00e1t meg\u00e1llap\u00edtani,\u00a0 gyan\u00fas beteg eset\u00e9n is el kell v\u00e9gezni a v\u00edrus kimutat\u00e1s\u00e1ra ir\u00e1nyul\u00f3 mintav\u00e9telt. \u00a0Az int\u00e9zm\u00e9ny orvosa telefonon\u00a0 \u00e9rtes\u00edti a ker\u00fcleti/j\u00e1r\u00e1si hivatal n\u00e9peg\u00e9szs\u00e9g\u00fcgyi oszt\u00e1ly\u00e1t.\nHa fenn\u00e1ll a koronav\u00edrus-fert\u0151z\u00e9s gyan\u00faja, vagy m\u00e1r beigazol\u00f3dott a fert\u0151z\u00e9s, de a t\u00fcnetei alapj\u00e1n nem ig\u00e9nyel k\u00f3rh\u00e1zi ell\u00e1t\u00e1st a gondozott, akkor az id\u0151s otthonon bel\u00fcl kell elk\u00fcl\u00f6n\u00edteni egy\u00e1gyas, komfortos szob\u00e1kban. A mosdat\u00e1st, f\u00fcrdet\u00e9st, WC haszn\u00e1latot az erre a c\u00e9lra elk\u00fcl\u00f6n\u00edtett helyis\u00e9gben kell biztos\u00edtani.\u00a0 \u00a0Ha t\u00f6bb ilyen beteg van, akkor lehet\u0151leg k\u00fcl\u00f6n r\u00e9szleget kell sz\u00e1mukra l\u00e9tes\u00edteni, lehet\u0151s\u00e9g szerint kijel\u00f6lt ell\u00e1t\u00f3 szem\u00e9lyzettel. Igazolt fert\u0151z\u00e9s eset\u00e9n a j\u00e1rv\u00e1ny\u00fcgyi hat\u00f3s\u00e1g elv\u00e9gzi a szoros kontaktok felkutat\u00e1s\u00e1t \u00e9s gondoskodik a mintav\u00e9telez\u00e9sr\u0151l is. Az elk\u00fcl\u00f6n\u00edtett szem\u00e9ly \u00e1llapot\u00e1t term\u00e9szetesen napi szinten ellen\u0151rizni kell, ell\u00e1t\u00e1sa sor\u00e1n k\u00f6telez\u0151 az egy\u00e9ni v\u00e9d\u0151eszk\u00f6z\u00f6k haszn\u00e1lata, \u00e9s a higi\u00e9n\u00e9s rendszab\u00e1lyok fokozott betart\u00e1sa. Biztos\u00edtani kell, hogy minden dolgoz\u00f3 tudat\u00e1ban legyen, kik azok a gondozottak, akik a koronav\u00edrus-fert\u0151z\u00e9s t\u00fcneteit mutatj\u00e1k, illetve gyan\u00fas, val\u00f3sz\u00edn\u0171s\u00edtett vagy meger\u0151s\u00edtett esetek. A l\u00e9g\u00fati fert\u0151z\u00e9sben szenved\u0151 gondozottakkal kontaktusba ker\u00fcl\u0151 eg\u00e9szs\u00e9g\u00fcgyi \u00e9s nem eg\u00e9szs\u00e9g\u00fcgyi dolgoz\u00f3knak seb\u00e9szi maszkot, v\u00e9d\u0151szem\u00fcveget, v\u00e9d\u0151ruh\u00e1t, keszty\u0171t kell viselni\u00fck. A fert\u0151z\u00e9s-gyan\u00fas vagy fert\u0151z\u00f6tt beteg ell\u00e1t\u00e1sa sor\u00e1n be kell tartani az orsz\u00e1gos tisztif\u0151orvos \u00e1ltal kiadott elj\u00e1r\u00e1srendet.\nHa fenn\u00e1ll a koronav\u00edrus-fert\u0151z\u00e9s gyan\u00faja, \u00e9s t\u00fcnetei alapj\u00e1n k\u00f3rh\u00e1zi ell\u00e1t\u00e1st ig\u00e9nyel a gondozott, akkor \u0151t k\u00f3rh\u00e1zba kell sz\u00e1ll\u00edtani. Az int\u00e9zm\u00e9ny orvos\u00e1nak k\u00f6teless\u00e9ge h\u00edvni a ment\u0151t \u00e9s a beteget k\u00f3rh\u00e1zba sz\u00e1ll\u00edttatni, ezzel egyidej\u0171leg \u00e9rtes\u00edteni a helyi j\u00e1rv\u00e1ny\u00fcgyi hat\u00f3s\u00e1got. A k\u00f3rh\u00e1zi kezel\u00e9st, a gy\u00f3gyul\u00e1st k\u00f6vet\u0151en a gondozott visszat\u00e9rhet a szoci\u00e1lis int\u00e9zm\u00e9nybe.\nB\u0151vebben:\nhttps://koronavirus.gov.hu/sites/default/files/sites/default/files/imce/a_bentlakasos_szocialis_intezmenyek_felkeszules.pdf\nhttps://koronavirus.gov.hu/sites/default/files/sites/default/files/imce/magyar_koronavirus_kezikonyv.pdf\n\n"}]