[{"date": "2020-04-29 21:53", "url": "https://koronavirus.gov.hu/cikkek/kovacs-zoltan-hetfotol-lesznek-hatalyosak-valtozasok", "h1": "Kov\u00e1cs Zolt\u00e1n: h\u00e9tf\u0151t\u0151l lesznek hat\u00e1lyosak a v\u00e1ltoz\u00e1sok", "body": "\nH\u00e9tf\u0151n nulla \u00f3r\u00e1t\u00f3l lesznek hat\u00e1lyosak az Orb\u00e1n Viktor minisztereln\u00f6k \u00e1ltal a koronav\u00edrus-j\u00e1rv\u00e1ny elleni v\u00e9dekez\u00e9sben szerd\u00e1n bejelentett v\u00e1ltoz\u00e1sok - mondta a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r az M1 aktu\u00e1lis csatorn\u00e1n.\n\nKov\u00e1cs Zolt\u00e1n hozz\u00e1tette: az ellen\u0151rz\u00e9sek tov\u00e1bbra is folytat\u00f3dnak. A mostani hossz\u00fa h\u00e9tv\u00e9g\u00e9n pedig a telep\u00fcl\u00e9svezet\u0151knek m\u00e9g lehet\u0151s\u00e9g\u00fck lesz arra, hogy ak\u00e1r szigor\u00fabb int\u00e9zked\u00e9seket is bevezessenek.\nAzt mondta: m\u00e1jus 4. fordul\u00f3pont lehet, nemcsak az\u00e9rt, mert \u00faj szakasz\u00e1ba l\u00e9p a v\u00e9dekez\u00e9s, hanem az\u00e9rt is, mert az \u00e9let \u00fajraind\u00edt\u00e1sa \"mindannyiunk \u00e1ltal v\u00e1gyott\", a magyar gazdas\u00e1g szempontj\u00e1b\u00f3l is fontos l\u00e9p\u00e9s.\nA konkr\u00e9t szab\u00e1lyokat a k\u00f6vetkez\u0151 1-2 napban k\u00f6zlik, \u00e9s Guly\u00e1s Gergely Minisztereln\u00f6ks\u00e9get vezet\u0151 miniszter is ismertet r\u00e9szleteket cs\u00fct\u00f6rt\u00f6k\u00f6n - tette hozz\u00e1 Kov\u00e1cs Zolt\u00e1n.\nKiemelte: Budapest eg\u00e9sze \u00e9s az agglomer\u00e1ci\u00f3 egyes r\u00e9szei sz\u00e1m\u00edtanak a j\u00e1rv\u00e1ny g\u00f3cpontj\u00e1nak, a fert\u0151z\u00e9sek mintegy 60 sz\u00e1zal\u00e9k\u00e1t itt regisztr\u00e1lt\u00e1k. Ez\u00e9rt is indokolt, hogy a v\u00e9dekez\u00e9s m\u00e1sodik szakasz\u00e1ban elv\u00e1lassz\u00e1k egym\u00e1st\u00f3l a legink\u00e1bb fert\u0151z\u00f6tt ter\u00fcletre \u00e9s a vid\u00e9ki Magyarorsz\u00e1gra vonatkoz\u00f3 szab\u00e1lyokat.\nKov\u00e1cs Zolt\u00e1n sz\u00f3lt arr\u00f3l is, hogy az \u00e9let \u00fajraind\u00edt\u00e1s\u00e1val n\u00f6vekedhet a fert\u0151z\u00f6ttek sz\u00e1ma. Azt mondta: a magyar eg\u00e9szs\u00e9g\u00fcgyi ell\u00e1t\u00f3rendszer mostanra felk\u00e9sz\u00fclt arra, hogy ak\u00e1r betegek t\u00f6megeit is ell\u00e1ssa.\nHangs\u00falyozta: ha a betegek sz\u00e1m\u00e1ban, vagy a fert\u0151z\u00e9s terjed\u00e9s\u00e9ben b\u00e1rmilyen v\u00e1ltoz\u00e1s \u00e1llna be, fel\u00fcl\u00edrhatj\u00e1k a szab\u00e1lyokat. Nemcsak k\u00e9thetente, hanem naponta, \u00f3r\u00e1r\u00f3l-\u00f3r\u00e1ra figyelemmel k\u00eds\u00e9rik a sz\u00e1mok \u00e9s a helyzet v\u00e1ltoz\u00e1s\u00e1t - mondta.\nAz \u00e1llamtitk\u00e1r kijelentette: Nyugat-Eur\u00f3pa egyes orsz\u00e1gaiban k\u00e9sve hozt\u00e1k meg a v\u00e9dekez\u0151 int\u00e9zked\u00e9seket. A Magyarorsz\u00e1gon bevezetett korl\u00e1toz\u00e1sok az\u00e9rt is voltak enyh\u00e9bbek - tette hozz\u00e1 -, mert kell\u0151 id\u0151ben hozt\u00e1k meg a sz\u00fcks\u00e9ges int\u00e9zked\u00e9seket, \u00edgy siker\u00fclt kontroll alatt tartani a betegs\u00e9g terjed\u00e9s\u00e9t.\nOrb\u00e1n Viktor szerda este jelentette be a Facebook-oldal\u00e1n, hogy a koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakasz\u00e1ba l\u00e9p. Az id\u0151sek \u00e9s a legfert\u0151z\u00f6ttebb ter\u00fcleten \u00e9l\u0151 honfit\u00e1rsak feszes v\u00e9delm\u00e9t tov\u00e1bbra is fenn kell tartani. Budapesten \u00e9s k\u00f6rny\u00e9k\u00e9n a kij\u00e1r\u00e1si korl\u00e1toz\u00e1sok \u00e9rv\u00e9nyben maradnak. Vid\u00e9ken a kij\u00e1r\u00e1si korl\u00e1toz\u00e1s hely\u00e9be \u00faj v\u00e9delmi int\u00e9zked\u00e9sek l\u00e9pnek. P\u00e9ldak\u00e9nt eml\u00edtette, hogy az \u00fczletek id\u0151korl\u00e1toz\u00e1s n\u00e9lk\u00fcl kinyithatnak. Az \u00e9ttermek, k\u00e1v\u00e9z\u00f3k teraszai \u00e9s kerthelyis\u00e9gei megnyithatnak. A szabadt\u00e9ri strandok l\u00e1togathat\u00f3ak lesznek. A 1,5 m\u00e9teres v\u00e9d\u0151t\u00e1vols\u00e1g betart\u00e1sa \u00e9s az arc eltakar\u00e1sa vagy maszk visel\u00e9se azonban az \u00fczletekben \u00e9s a t\u00f6megk\u00f6zleked\u00e9si j\u00e1ratokon k\u00f6telez\u0151 lesz. Az id\u0151sek v\u00e9dett id\u0151z\u00f3n\u00e1j\u00e1ra vonatkoz\u00f3 int\u00e9zked\u00e9seket fenntartj\u00e1k.\n\n\nMTI 2020. \u00e1prilis 29.\n\n"}]