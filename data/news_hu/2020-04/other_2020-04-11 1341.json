[{"date": "2020-04-11 13:41", "url": "https://koronavirus.gov.hu/cikkek/tisztifoorvos-kivizsgaltatja-hogy-megfelelo-orvosi-ellatast-kaptak-e-fovarosi-idosotthon", "h1": "A tisztif\u0151orvos kivizsg\u00e1ltatja, hogy megfelel\u0151 orvosi ell\u00e1t\u00e1st kaptak-e a f\u0151v\u00e1rosi id\u0151sotthon lak\u00f3i", "body": "\nAz orsz\u00e1gos tisztif\u0151orvos kivizsg\u00e1ltatja, hogy megfelel\u0151 orvosi ell\u00e1t\u00e1st kaptak-e a f\u0151v\u00e1rosi Pesti \u00fati id\u0151sotthon lak\u00f3i - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia ismertette: jogszab\u00e1ly szerint a k\u00e9tsz\u00e1zn\u00e1l t\u00f6bb embert gondoz\u00f3 int\u00e9zm\u00e9nyekben teljes, nyolc\u00f3r\u00e1s f\u0151munkaid\u0151ben dolgoz\u00f3 orvost kell biztos\u00edtani. A 100-200 embert gondoz\u00f3 otthonokban heti hat \u00f3r\u00e1ban, az enn\u00e9l kevesebb gondozottat ell\u00e1t\u00f3 int\u00e9zm\u00e9nyekben pedig n\u00e9gy \u00f3r\u00e1ban kell orvosi ell\u00e1t\u00e1st ny\u00fajtani. Ez a minimum - k\u00f6z\u00f6lte, megjegyezve, hogy a j\u00e1rv\u00e1ny ideje alatt fokozott ell\u00e1t\u00e1sra, odafigyel\u00e9sre van sz\u00fcks\u00e9g.\nAz elm\u00falt napon tov\u00e1bbi 56 gondozottn\u00e1l \u00e1llap\u00edtott\u00e1k meg a betegs\u00e9get, \u0151ket a D\u00e9l-pesti Centrumk\u00f3rh\u00e1zba (Szent L\u00e1szl\u00f3 k\u00f3rh\u00e1z), a Kor\u00e1nyi int\u00e9zetbe \u00e9s a Bajcsy-Zsilinszky k\u00f3rh\u00e1zba vitt\u00e9k. Az id\u0151sek j\u00f3 \u00e1ltal\u00e1nos \u00e1llapotban vannak, sokan \"t\u00fcnetszeg\u00e9nyek\" vagy t\u00fcnetmentesek, \u00e9s senki nem szorul intenz\u00edv ell\u00e1t\u00e1sra vagy l\u00e9legeztet\u00e9sre. Az otthonban maradottakat az int\u00e9zm\u00e9nyen bel\u00fcl elk\u00fcl\u00f6n\u00edtik - t\u00e1j\u00e9koztatott.\nM\u00fcller Cec\u00edlia k\u00f6z\u00f6lte azt is, hogy a honv\u00e9ds\u00e9g bevon\u00e1s\u00e1val teljes fert\u0151tlen\u00edt\u00e9st rendelt el a Pesti \u00fati id\u0151sotthonban.\nElmondta, hogy az otthonban az els\u0151 igazolt eset egy dolgoz\u00f3 volt, de nem kiz\u00e1rt, hogy m\u00e1shogy, m\u00e1svalaki \u00e1ltal jutott a v\u00edrus az int\u00e9zm\u00e9ny falain bel\u00fclre, ak\u00e1r m\u00e1r a z\u00e1rlatot megel\u0151z\u0151 id\u0151szakban.\nEml\u00e9keztetett, hogy probl\u00e9m\u00e1k voltak az orvosi ell\u00e1t\u00e1ssal, ez is hozz\u00e1j\u00e1rulhatott a t\u00f6meges megbeteged\u00e9shez. Hozz\u00e1tette, ellen\u0151rizni fogj\u00e1k, hogy a fenntart\u00f3 f\u0151v\u00e1rosi \u00f6nkorm\u00e1nyzat v\u00e9grehajtja-e az azonnali rendelkez\u00e9seket.\nJelezte azt is, hogy az ell\u00e1t\u00f3 int\u00e9zm\u00e9nyekben, \u00edgy a Pesti \u00fati otthonban is meg kell \u00faj\u00edtani a k\u00fcl\u00f6nb\u00f6z\u0151 munkak\u00f6r\u00f6kh\u00f6z kapcsol\u00f3d\u00f3 tud\u00e1st, ismeretet.\nK\u00e9rd\u00e9sre v\u00e1laszolva M\u00fcller Cec\u00edlia elmondta, a j\u00e1rv\u00e1ny \u00fcteme, terjed\u00e9se az ut\u00f3bbi napokban felgyorsult, \u00e9s t\u00f6bb megbeteged\u00e9st regisztr\u00e1ltak volna akkor is, ha az id\u0151sotthoni fert\u0151z\u00f6tteket nem sz\u00e1m\u00edtj\u00e1k az orsz\u00e1gos adatok k\u00f6z\u00e9. Arra k\u00e9rt tov\u00e1bbra is mindenkit, hogy tarts\u00e1k be az el\u0151\u00edrt rendelkez\u00e9seket.\nA h\u00fasv\u00e9ti \u00fcnneppel kapcsolatban elmondta, pr\u00f3b\u00e1lja meg mindenki elker\u00fclni, hogy a helyzet \u00e9s a bez\u00e1rts\u00e1g okozta stresszt ev\u00e9ssel vezesse le. Javaslata szerint a nehezebb \u00e9teleket fogyasszuk ink\u00e1bb reggel, \u00e9s ilyenkor se feledkezz\u00fcnk meg az \u00fcnnepi ritu\u00e1l\u00e9kr\u00f3l, szentelj\u00fcnk ezeknek id\u0151t. A t\u00e1volabb \u00e9l\u0151 csal\u00e1dtagokkal, bar\u00e1tokkal telefonon \u00e9s egy\u00e9b online eszk\u00f6z\u00f6n tartsuk tov\u00e1bbra is a kapcsolatot - h\u00edvta fel a figyelmet.\n\n\u00a0\n\u00a0\nMTI 2020. \u00e1prilis 11., szombat 13:29\n\n"}]