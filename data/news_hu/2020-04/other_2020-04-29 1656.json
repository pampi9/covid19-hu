[{"date": "2020-04-29 16:56", "url": "https://koronavirus.gov.hu/cikkek/gyogyaszati-segedeszkozok-erecepten", "h1": "Gy\u00f3gy\u00e1szati seg\u00e9deszk\u00f6z\u00f6k eRecepten", "body": "\n2020. \u00e1prilis 30-\u00e1t\u00f3l m\u00e1r bizonyos gy\u00f3gy\u00e1szati seg\u00e9deszk\u00f6z\u00f6k (GYSE) is rendelhet\u0151ek eRecepten, azonban kiv\u00e1lt\u00e1suk egyel\u0151re csak a patik\u00e1kban lehets\u00e9ges. A vesz\u00e9lyhelyzetre tekintettel bevezet\u00e9sre ker\u00fcl\u0151 fejleszt\u00e9s tov\u00e1bb cs\u00f6kkenti az orvos \u00e9s beteg k\u00f6z\u00f6tti szem\u00e9lyes tal\u00e1lkoz\u00e1sok sz\u00fcks\u00e9gess\u00e9g\u00e9t.\n\nA gy\u00f3gy\u00e1szati seg\u00e9deszk\u00f6z\u00f6kr\u0151l sz\u00f3l\u00f3 14/2007. (III. 14.) E\u00fcM rendelet most megjelent m\u00f3dos\u00edt\u00e1sai, lehet\u0151v\u00e9 teszik, hogy bizonyos gy\u00f3gy\u00e1szati seg\u00e9deszk\u00f6z\u00f6ket innent\u0151l az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r (EESZT) rendszer\u00e9n kereszt\u00fcl, elektronikus v\u00e9ny form\u00e1j\u00e1ban is rendeljenek. A pap\u00edrmentes kiv\u00e1lt\u00e1s egyel\u0151re csak a patik\u00e1kban lehets\u00e9ges, de a hagyom\u00e1nyos pap\u00edralap\u00fa recept fel\u00edr\u00e1si lehet\u0151s\u00e9ge megmarad, melyek tov\u00e1bbra is egyar\u00e1nt kiv\u00e1lthat\u00f3k a gy\u00f3gy\u00e1szati seg\u00e9deszk\u00f6z\u00f6ket forgalmaz\u00f3 \u00fczletekben \u00e9s a patik\u00e1kban. Az orvosnak minden esetben a beteg k\u00e9r\u00e9s\u00e9nek megfelel\u0151en kell rendelnie a GYSE term\u00e9ket, \u00e9s t\u00e1j\u00e9koztat\u00e1st kell adnia a kiv\u00e1lt\u00e1si lehet\u0151s\u00e9gekr\u0151l.\nA fejleszt\u00e9s els\u0151 f\u00e1zisa jellemz\u0151en olyan term\u00e9keket, k\u00f6tszereket, cukorbetegs\u00e9gben szenved\u0151k seg\u00e9deszk\u00f6zeit (v\u00e9rcukorszint-m\u00e9r\u00e9s \u00e9s inzulinkezel\u00e9s eszk\u00f6zei), valamint vizeletvisszatart\u00e1si probl\u00e9m\u00e1kkal k\u00fcszk\u00f6d\u0151k gy\u00f3gy\u00e1szati seg\u00e9deszk\u00f6zeit \u00e9rinti, melyek nagy r\u00e9sz\u00e9t eddig is a patik\u00e1kban v\u00e1ltott\u00e1k ki. A j\u00f6v\u0151ben tov\u00e1bb b\u0151v\u00fclhet az eReceptre \u00edrhat\u00f3 GYSE term\u00e9kek k\u00f6re.\nAz EESZT-nek k\u00f6sz\u00f6nhet\u0151en a fokozottan vesz\u00e9lyeztetett, kr\u00f3nikus betegs\u00e9gekben szenved\u0151k kevesebb szem\u00e9lyes kontaktussal \u00e9s pap\u00edrmentesen juthatnak hozz\u00e1 az eRecepten rendelt, n\u00e9lk\u00fcl\u00f6zhetetlen term\u00e9kekhez. Az enged\u00e9lyezett, elektronikus \u00faton rendelhet\u0151 GYSE term\u00e9kek list\u00e1j\u00e1t a NEAK a honlapj\u00e1n teszi k\u00f6zz\u00e9\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]