[{"date": "2020-04-05 15:15", "url": "https://koronavirus.gov.hu/cikkek/magyarorszag-megkapta-vam-es-afamentesseget-szajmaszkok-es-egyeb-vedofelszerelesek", "h1": "Magyarorsz\u00e1g megkapta a v\u00e1m- \u00e9s \u00e1famentess\u00e9get a sz\u00e1jmaszkok \u00e9s egy\u00e9b v\u00e9d\u0151felszerel\u00e9sek behozatal\u00e1ra", "body": "\nA p\u00e9nz\u00fcgy\u0151r\u00f6k p\u00e9ntek d\u00e9lig 7,5 milli\u00f3 seb\u00e9szi maszkot, 193 600 arcv\u00e9d\u0151 pajzsot \u00e9s 28 600 v\u00e9d\u0151ruh\u00e1t v\u00e1mkezeltek v\u00e1m- \u00e9s \u00e1ltal\u00e1nosforgalmiad\u00f3-mentesen. Az Eur\u00f3pai Bizotts\u00e1g tegnap megjelent hat\u00e1rozata szerint a koronav\u00edrus-j\u00e1rv\u00e1ny okozta vesz\u00e9lyhelyzetre tekintettel az ingyenesen sz\u00e9tosztott, k\u00fclf\u00f6ldr\u0151l behozott eg\u00e9szs\u00e9g\u00fcgyi v\u00e9d\u0151felszerel\u00e9sek k\u00f6ztehermentesek - t\u00e1j\u00e9koztatta az MTI-t Izer Norbert ad\u00f3\u00fcgyek\u00e9rt felel\u0151s \u00e1llamtitk\u00e1r.\n\n\nAz eg\u00e9szs\u00e9g\u00fcgyi term\u00e9kek v\u00e1m- \u00e9s \u00e1famentess\u00e9ge nemcsak ad\u00f3\u00fcgyi k\u00f6nny\u00edt\u00e9st jelent, hanem seg\u00edthet a koronav\u00edrus elleni k\u00fczdelemben - \u00f6sszegezte az int\u00e9zked\u00e9s jelent\u0151s\u00e9g\u00e9t az \u00e1llamtitk\u00e1r.\nIzer Norbert felid\u00e9zte, hogy a magyar korm\u00e1ny az elm\u00falt h\u00e9ten - t\u00f6bb orsz\u00e1ggal egy\u00fctt - az Eur\u00f3pai Bizotts\u00e1ghoz fordult, \u00e9s k\u00e9rte, hogy a k\u00f6ztehert\u0151l mentes\u00edtse a sz\u00e1jmaszkok \u00e9s egy\u00e9b, a j\u00e1rv\u00e1ny elh\u00e1r\u00edt\u00e1s\u00e1hoz sz\u00fcks\u00e9ges eg\u00e9szs\u00e9g\u00fcgyi felszerel\u00e9sek karitat\u00edv c\u00e9l\u00fa behozatal\u00e1t. Az Eur\u00f3pai Bizotts\u00e1g tegnap tette k\u00f6zz\u00e9 enged\u00e9lyez\u00e9sr\u0151l sz\u00f3l\u00f3 hat\u00e1rozat\u00e1t - tette hozz\u00e1.\nA bizotts\u00e1g hat\u00e1rozat\u00e1nak \u00e9rtelm\u00e9ben a sz\u00e1jmaszkok \u00e9s egy\u00e9b v\u00e9d\u0151felszerel\u00e9sek v\u00e1m- \u00e9s \u00e1famentesek, ha a j\u00e1rv\u00e1ny lek\u00fczd\u00e9s\u00e9ben r\u00e9sztvev\u0151knek t\u00e9r\u00edt\u00e9smentesen kiosztj\u00e1k. A k\u00f6ztehermentess\u00e9g akkor is \u00e9rv\u00e9nyes, ha a j\u00e1rv\u00e1ny lek\u00fczd\u00e9s\u00e9ben r\u00e9sztvev\u0151k haszn\u00e1lj\u00e1k, de a v\u00e9d\u0151felszerel\u00e9s \u00e1llami vagy m\u00e1s szervezet tulajdon\u00e1ban marad.\nIzer Norbert elmondta, hogy az int\u00e9zked\u00e9ssel megtakar\u00edtott \u00f6sszeg jelent\u0151s, hiszen a v\u00e1mt\u00e9tel p\u00e9ld\u00e1ul a sz\u00e1jmaszkok eset\u00e9ben 6,3 sz\u00e1zal\u00e9k vagy 12 sz\u00e1zal\u00e9k, att\u00f3l f\u00fcgg\u0151en, hogy azok milyen anyagb\u00f3l k\u00e9sz\u00fcltek. A v\u00e1mon k\u00edv\u00fcl \u00e1ltal\u00e1nos forgalmi ad\u00f3 is terheli a v\u00e9d\u0151felszerel\u00e9seket - r\u00e9szletezte az \u00e1llamtitk\u00e1r.\nA p\u00e9nz\u00fcgy\u0151r\u00f6k p\u00e9ntek d\u00e9lig 7,5 milli\u00f3 seb\u00e9szeti maszkot v\u00e1mkezeltek v\u00e1m- \u00e9s \u00e1famentesen, de tekintettel arra, hogy a bizotts\u00e1gi hat\u00e1rozat a 2020. janu\u00e1r 30. \u00e9s 2020. j\u00falius 31. k\u00f6z\u00f6tt behozott eg\u00e9szs\u00e9g\u00fcgyi v\u00e9d\u0151felszerel\u00e9sekre \u00e9rv\u00e9nyes, ez\u00e9rt a kedvezm\u00e9ny visszamen\u0151legesen is j\u00e1r, vagyis a felt\u00e9teleknek megfelel\u0151 v\u00e9d\u0151felszerel\u00e9sek eset\u00e9n visszaig\u00e9nyelhet\u0151 a m\u00e1r megfizetett v\u00e1m \u00e9s \u00e1fa - magyar\u00e1zta az \u00e1llamtitk\u00e1r. \u00cdgy p\u00e9ld\u00e1ul igaz, hogy a p\u00e9nz\u00fcgy\u0151r\u00f6k p\u00e9ntek d\u00e9lig 7,5 milli\u00f3 seb\u00e9szeti maszkot v\u00e1mkezeltek v\u00e1m- \u00e9s \u00e1famentesen, de ez az \u00e9rt\u00e9k jelent\u0151sen n\u0151het, ha figyelembe vessz\u00fck, hogy m\u00e1rcius elej\u00e9t\u0151l tegnap d\u00e9lig m\u00e1r 39 milli\u00f3 arcmaszk \u00e9rkezett. A v\u00e1mmentess\u00e9gi felt\u00e9telnek megfelel\u0151 term\u00e9kek ut\u00e1n a Nemzeti Ad\u00f3- \u00e9s V\u00e1mhivatal (NAV) visszautalja a befizetett k\u00f6zterhet.\nA j\u00e1rv\u00e1ny megel\u0151z\u00e9s\u00e9ben fontos szerepet t\u00f6lt be a NAV - emelte ki Izer Norbert. Mint mondta, a rep\u00fcl\u0151t\u00e9ren a NAV p\u00e9nz\u00fcgy\u0151rei a h\u00e9t minden napj\u00e1n, a nap 24 \u00f3r\u00e1j\u00e1ban folyamatosan dolgoznak, \u00e1tlagosan 22 perc alatt v\u00e9geznek egy-egy sz\u00e1ll\u00edtm\u00e1ny v\u00e1mkezel\u00e9s\u00e9vel.\nA korm\u00e1ny az elm\u00falt hetekben sz\u00e1mos int\u00e9zked\u00e9st hozott a j\u00e1rv\u00e1ny lass\u00edt\u00e1sa, a magyar emberek eg\u00e9szs\u00e9g\u00e9nek, valamint a magyar csal\u00e1dok, a gazdas\u00e1g \u00e9s a munkahelyek v\u00e9delme \u00e9rdek\u00e9ben. A j\u00e1rv\u00e1nnyal szembeni v\u00e9dekez\u00e9s egyik legfontosabb el\u0151felt\u00e9tele, hogy az eg\u00e9szs\u00e9g\u00fcgyi term\u00e9kek min\u00e9l sz\u00e9lesebb k\u00f6rben, \u00e9s ha a felt\u00e9telek fenn\u00e1llnak, akkor k\u00f6zterhek n\u00e9lk\u00fcl ker\u00fcljenek behozatalra - mondta az \u00e1llamtitk\u00e1r.\n\u00a0\nForr\u00e1s: MTI\n\n"}]