[{"date": "2020-04-19 13:13", "url": "https://koronavirus.gov.hu/cikkek/itm-javaslat-majusban-tehetnek-szakmai-vizsgat-az-iskolai-rendszeru-szakkepzesben-tanulok", "h1": "ITM-javaslat: m\u00e1jusban tehetnek szakmai vizsg\u00e1t az iskolai rendszer\u0171 szakk\u00e9pz\u00e9sben tanul\u00f3k", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) javaslata alapj\u00e1n a j\u00e1rv\u00e1nyhelyzetre tekintettel, szigor\u00fa \u00f3vint\u00e9zked\u00e9sek mellett m\u00e1jusban adhatnak sz\u00e1mot tud\u00e1sukr\u00f3l a szakk\u00e9pz\u0151 int\u00e9zm\u00e9nyekben vizsg\u00e1z\u00f3k - k\u00f6z\u00f6lte a t\u00e1rca vas\u00e1rnap az MTI-vel.\n\nSchanda Tam\u00e1s elmondta: a gazdas\u00e1g \u00fajraind\u00edt\u00e1s\u00e1hoz nagy sz\u00fcks\u00e9g van a versenyk\u00e9pes szaktud\u00e1ssal b\u00edr\u00f3, tehets\u00e9ges fiatalokra. \"Most az emberek eg\u00e9szs\u00e9g\u00e9nek \u00e9s \u00e9let\u00e9nek megv\u00e9d\u00e9se \u00e1ll az els\u0151 helyen - ez\u00e9rt is hat\u00e1rozunk meg a javaslatban szigor\u00fa felt\u00e9teleket a vizsg\u00e1ztat\u00e1sokhoz. De gondolnunk kell a j\u00f6v\u0151re is. Nem tett\u00fcnk le a kor\u00e1bbi c\u00e9ljainkr\u00f3l: azt szeretn\u00e9nk, hogy a magyar fiatalok a j\u00f6v\u0151 nyertesei legyenek.\n\nA szakk\u00e9pz\u00e9si rendszer \u00e1talak\u00edt\u00e1sa most tal\u00e1n fontosabb, mint valaha, ez\u00e9rt folytatjuk az ezzel kapcsolatos munk\u00e1t, a fiatalokat pedig azzal is t\u00e1mogatni k\u00edv\u00e1njuk, hogy egy \u00e1tgondolt, biztons\u00e1gos, a jelenlegi k\u00fcl\u00f6nleges elv\u00e1r\u00e1soknak megfelel\u0151 rendszerben tehess\u00e9k le a vizsg\u00e1ikat\" - fejtette ki az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra. \u00a0\u00a0\u00a0\u00a0\nA javaslat alapj\u00e1n a komplex szakmai vizsg\u00e1k \u00edr\u00e1sbeli r\u00e9sz\u00e9t az \u00edr\u00e1sbeli \u00e9retts\u00e9gi vizsg\u00e1kat k\u00f6vet\u0151 id\u0151szakban kell megszervezni\u00fck az int\u00e9zm\u00e9nyeknek. A szakk\u00e9pz\u00e9s l\u00e9nyeg\u00e9t jelent\u0151 gyakorlati vizsg\u00e1kat az iskol\u00e1k \u00e1ltal meghat\u00e1rozott id\u0151pontban - lehet\u0151s\u00e9g szerint - m\u00e1jusban tarthatj\u00e1k meg. A vizsg\u00e1kat az \u00e9retts\u00e9gikhez hasonl\u00f3an kis l\u00e9tsz\u00e1mmal, a vizsg\u00e1z\u00f3k k\u00f6z\u00f6tti megfelel\u0151 v\u00e9d\u0151t\u00e1vols\u00e1g biztos\u00edt\u00e1s\u00e1val, a biztons\u00e1gi el\u0151\u00edr\u00e1sok betart\u00e1s\u00e1val kell megszervezni \u00e9s lebonyol\u00edtani. \u00a0\u00a0\u00a0\u00a0\nA tervek szerint a vizsga v\u00e9geredm\u00e9ny\u00e9t a sz\u00f3beli vizsga eredm\u00e9nye n\u00e9lk\u00fcl kell meg\u00e1llap\u00edtani. A vizsg\u00e1n azok a v\u00e9gz\u0151s tanul\u00f3k vehetnek r\u00e9szt, akik az utols\u00f3 tan\u00e9vben a k\u00f6telez\u0151 szakmai gyakorlat legal\u00e1bb 60 sz\u00e1zal\u00e9k\u00e1t teljes\u00edtett\u00e9k. A vizsg\u00e1ra bocs\u00e1t\u00e1s felt\u00e9telek\u00e9nt el\u0151\u00edrt okiratok (p\u00e9ld\u00e1ul nyelvvizsga, jogos\u00edtv\u00e1ny) bemutat\u00e1sa nem k\u00f6telez\u0151, sikeres vizsga eset\u00e9n a bizony\u00edtv\u00e1nyt azok hi\u00e1ny\u00e1ban is ki kell \u00e1ll\u00edtani. \u00a0\u00a0\u00a0\u00a0\nA szakmai javaslat kit\u00e9r arra is, hogy mell\u00e9k-szakk\u00e9pes\u00edt\u00e9s megszerz\u00e9s\u00e9re ir\u00e1nyul\u00f3 vizsga nem szervezhet\u0151, azokat a 2020/2021. tan\u00e9v okt\u00f3ber-novemberi vizsgaid\u0151szak\u00e1ban kell megtartani. A jav\u00edt\u00f3- \u00e9s p\u00f3tl\u00f3vizsg\u00e1k let\u00e9tel\u00e9nek lehet\u0151s\u00e9ge kapcs\u00e1n megszabott, id\u00e9n j\u00faniusban lej\u00e1r\u00f3 egy \u00e9ves hat\u00e1rid\u0151 a 2020/2021. tan\u00e9v okt\u00f3ber-novemberi vizsgaid\u0151szak\u00e1nak utols\u00f3 napj\u00e1ig meghosszabbodik. \u00a0\u00a0\u00a0\u00a0\nA t\u00e1rca kezdem\u00e9nyez\u00e9s\u00e9nek elfogad\u00e1sa eset\u00e9n igazoltnak kell tekinteni annak a tanul\u00f3nak a hi\u00e1nyz\u00e1s\u00e1t, aki a vesz\u00e9lyhelyzetre tekintettel valamely vizsgatev\u00e9kenys\u00e9gen nem vesz r\u00e9szt, \u00e9s sz\u00e1m\u00e1ra a 2020/2021. tan\u00e9v okt\u00f3ber-novemberi vizsgaid\u0151szak\u00e1ban k\u00f6telez\u0151 vizsgalehet\u0151s\u00e9get biztos\u00edtani, amely nem tekintend\u0151 jav\u00edt\u00f3- vagy p\u00f3tl\u00f3vizsg\u00e1nak. \u00a0\u00a0\u00a0\u00a0\nA miniszt\u00e9riumi javaslatr\u00f3l a j\u00f6v\u0151 h\u00e9ten sz\u00fclethet korm\u00e1nyd\u00f6nt\u00e9s.\n\u00a0\nForr\u00e1s: ITM, 2020.04.19.\n\n"}]