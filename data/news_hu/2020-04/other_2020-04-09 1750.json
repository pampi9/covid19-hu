[{"date": "2020-04-09 17:50", "url": "https://koronavirus.gov.hu/cikkek/jarvany-idejen-szukseg-van-veradokra", "h1": "J\u00e1rv\u00e1ny idej\u00e9n is sz\u00fcks\u00e9g van v\u00e9rad\u00f3kra", "body": "\nJ\u00f6jjenek az emberek v\u00e9rt adni, j\u00e1rv\u00e1ny idej\u00e9n is folyamatosak a m\u0171t\u00e9tek, a betegeknek most is sz\u00fcks\u00e9g\u00fck van v\u00e9rk\u00e9sz\u00edtm\u00e9nyekre - mondta Matusovits Andrea, az Orsz\u00e1gos V\u00e9rell\u00e1t\u00f3 Szolg\u00e1lat f\u0151igazgat\u00f3ja a facebookon cs\u00fct\u00f6rt\u00f6k\u00f6n k\u00f6zz\u00e9tett korm\u00e1nyzati vide\u00f3ban.\n\nA szakember ugyanakkor arra h\u00edvta fel a figyelmet, szigor\u00fabbak a v\u00e9rad\u00e1s felt\u00e9teli: nem adhat v\u00e9rt, aki 30 napon bel\u00fcl k\u00fclf\u00f6ld\u00f6n j\u00e1rt, aki az elm\u00falt id\u0151szakban beteg volt, koronav\u00edrusos beteggel, fert\u0151z\u00f6ttel tal\u00e1lkozott.\n\n\nMatusovits Andrea hozz\u00e1tette: a koronav\u00edrus cseppfert\u0151z\u00e9ssel terjed, v\u00e9rad\u00e1ssal nem.\nNyitrai Zsolt minisztereln\u00f6ki megb\u00edzott is a v\u00e9rad\u00e1s fontoss\u00e1g\u00e1t hangs\u00falyozta.\nMagyarorsz\u00e1gon t\u00f6bb mint negyedmilli\u00f3 \u00f6nk\u00e9ntes v\u00e9rad\u00f3 \u00e9l. Koronav\u00edrus-j\u00e1rv\u00e1ny idej\u00e9n mindenkit\u0151l azt k\u00e9rik, hogy maradjanak otthon, de a v\u00e9rad\u00e1s olyan alapos ok, amellyel a lakhely elhagyhat\u00f3. A v\u00e9rell\u00e1t\u00f3 szolg\u00e1lat honlapj\u00e1n az ovsz.hu-n mindenki megtal\u00e1lhatja a lak\u00f3hely\u00e9hez legk\u00f6zelebbi v\u00e9rad\u00f3 helyet - ismertette a minisztereln\u00f6ki megb\u00edzott.\nNagy Istv\u00e1n agr\u00e1rminiszter, rendszeres v\u00e9rad\u00f3, a korm\u00e1nyzati vide\u00f3ban arr\u00f3l besz\u00e9lt: neh\u00e9z id\u0151kben m\u00e9g fontosabb seg\u00edts\u00e9g. Embert\u00e1rsaink nem v\u00e1logathatj\u00e1k meg, hogy mikor kell a gy\u00f3gyul\u00e1sukhoz valamilyen v\u00e9rk\u00e9sz\u00edtm\u00e9ny.\n\u00a0\n\n\n"}]