[{"date": "2020-04-27 17:00", "url": "https://koronavirus.gov.hu/cikkek/vasuton-erkezik-vedofelszereles-kinabol", "h1": "Vas\u00faton is \u00e9rkezik v\u00e9d\u0151felszerel\u00e9s K\u00edn\u00e1b\u00f3l", "body": "\nJelent\u0151s mennyis\u00e9g\u0171 eg\u00e9szs\u00e9g\u00fcgyi v\u00e9d\u0151felszerel\u00e9s \u00e9rkezett h\u00e9tf\u0151n K\u00edn\u00e1b\u00f3l a budapesti Rail Cargo Terminal-Bilk \u00e1llom\u00e1sra, \u00e9s m\u00e1r elindult a k\u00f6vetkez\u0151 vas\u00fati szerelv\u00e9ny is a t\u00e1vol-keleti orsz\u00e1gb\u00f3l.\n\nA 40 kocsib\u00f3l \u00e1ll\u00f3 kont\u00e9nervonat fogad\u00e1sakor az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1ra \u00fcdv\u00f6z\u00f6lte, hogy \u00fajraindult a sz\u00e1razf\u00f6ldi \u00e1rusz\u00e1ll\u00edt\u00e1s a k\u00e9t orsz\u00e1g k\u00f6z\u00f6tt. A fuvaroz\u00e1s minden szerepl\u0151je p\u00e9ld\u00e1san helyt \u00e1ll a vesz\u00e9lyhelyzetben, de nem csak az ell\u00e1t\u00e1s fenntart\u00e1s\u00e1ban, hanem k\u00e9s\u0151bb, a gazdas\u00e1g \u00fajraind\u00edt\u00e1s\u00e1ban is fontos szerep jut nekik - tette hozz\u00e1 Mos\u00f3czi L\u00e1szl\u00f3.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte, hogy hamarosan elkezd\u0151dhetnek a Budapest-Belgr\u00e1d\u00a0vas\u00fatvonal korszer\u0171s\u00edt\u00e9si \u00e9s b\u0151v\u00edt\u00e9si munk\u00e1latai, miut\u00e1n a felek al\u00e1\u00edrt\u00e1k a beruh\u00e1z\u00e1s hitelszerz\u0151d\u00e9s\u00e9t. Ha ez az \u00f6sszek\u00f6ttet\u00e9s is ki\u00e9p\u00fcl, Magyarorsz\u00e1g az \u00c1zsia \u00e9s Eur\u00f3pa k\u00f6z\u00f6tti \u00e1ruforgalom tranzit\u00e1llama, \u00e9s a t\u00e9rs\u00e9g eloszt\u00f3k\u00f6zpontja lehet - fogalmazott.\n\n\u00a0\u00a0\u00a0\u00a0Kov\u00e1cs Imre, a Rail Cargo Hungaria igazgat\u00f3s\u00e1g\u00e1nak eln\u00f6ke az esem\u00e9nyen elmondta, hogy K\u00edn\u00e1ban m\u00e1r \u00fajra termelnek a gy\u00e1rak, \u00edgy ism\u00e9t elindulhatott a\u00a0vas\u00fati kont\u00e9nerfuvaroz\u00e1s. A Rail Cargo Group vonatai az adriai kik\u00f6t\u0151kb\u0151l is sz\u00e1ll\u00edtanak \u00e1zsiai \u00e1rut Magyarorsz\u00e1gra. Az eur\u00f3pai termel\u00e9s felfut\u00e1s\u00e1t\u00f3l f\u00fcgg\u0151en az \u0151szi h\u00f3napokra ker\u00fclhet egyens\u00falyba a nemzetk\u00f6zi teherforgalom, \u00e9s az \u00e9v v\u00e9g\u00e9re \u00e9rheti el a tavalyi teljes\u00edtm\u00e9nyt - tette hozz\u00e1.\n\u00a0\u00a0\u00a0\u00a0A Rail Cargo \u00e9ves szinten 10-20 sz\u00e1zal\u00e9kos visszaes\u00e9sre sz\u00e1m\u00edt a forgalomban id\u00e9n, ez\u00e9rt az ITM-mel egy\u00fctt keresi a megold\u00e1st a\u00a0vas\u00fati \u00e1rufuvaroz\u00e1s meger\u0151s\u00edt\u00e9s\u00e9re.\n\nMTI 2020. \u00e1prilis 27.\n\n"}]