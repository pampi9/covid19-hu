[{"date": "2020-04-30 09:50", "url": "https://koronavirus.gov.hu/cikkek/tovabbra-szukseg-van-lakossag-fegyelmezettsegere", "h1": "Tov\u00e1bbra is sz\u00fcks\u00e9g van a lakoss\u00e1g fegyelmezetts\u00e9g\u00e9re ", "body": "\nTov\u00e1bbra is sz\u00fcks\u00e9g van arra, hogy a lakoss\u00e1g fegyelmezetten betartsa a koronav\u00edrus-j\u00e1rv\u00e1ny miatt hozott int\u00e9zked\u00e9seket, mert ez a garanci\u00e1ja annak, hogy a v\u00edrus terjed\u00e9se lassuljon - k\u00f6z\u00f6lte a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nKov\u00e1cs Zolt\u00e1n azt mondta, hogy h\u00e9tf\u0151t\u0151l \u00faj szab\u00e1lyoz\u00e1sok l\u00e9pnek \u00e9letbe a vid\u00e9ki Magyarorsz\u00e1gon, Budapesten \u00e9s k\u00f6rny\u00e9k\u00e9n azonban tov\u00e1bbra is az eddigiek maradnak hat\u00e1lyosak.\nVid\u00e9ken lehet\u0151s\u00e9g van a szolg\u00e1ltat\u00e1sok \u00fajraind\u00edt\u00e1s\u00e1ra, az \u00fczletek nyitva tart\u00e1s\u00e1nak meghosszabb\u00edt\u00e1s\u00e1ra, a 65 \u00e9v felettiekre vonatkoz\u00f3 int\u00e9zked\u00e9sek viszont tov\u00e1bbra is \u00e9rv\u00e9nyben maradnak. Budapestet \u00e9s k\u00f6rny\u00e9k\u00e9t az\u00e9rt kell k\u00fcl\u00f6n kezelni, mert ott van a legt\u00f6bb fert\u0151z\u00f6tt \u00e9s a legt\u00f6bb hal\u00e1leset is - magyar\u00e1zta.\nHozz\u00e1tette: a h\u00e9tv\u00e9g\u00e9n a telep\u00fcl\u00e9svezet\u0151k ism\u00e9t jogosults\u00e1got kapnak arra, hogy szigor\u00fabb int\u00e9zked\u00e9seket vezessenek be.\nAz \u00e1llamtitk\u00e1r besz\u00e9lt arr\u00f3l is, hogy a klinikai k\u00f6zpontokkal \u00f6sszefogva egy reprezentat\u00edv m\u00e9r\u00e9st v\u00e9geznek az orsz\u00e1g \u00e1tfert\u0151z\u00f6tts\u00e9g\u00e9r\u0151l.\u00a0 Ez ter\u00fcleti lebont\u00e1sban is megmutatja majd, hol tart jelenleg a v\u00edrus terjed\u00e9se. A tesztel\u00e9s azonban tov\u00e1bbra sem \u00e1ll\u00edtja meg a v\u00edrus terjed\u00e9s\u00e9t - h\u00edvta fel a figyelmet Kov\u00e1cs Zolt\u00e1n.\n\u00a0\nForr\u00e1s: MTI\n\u00a0\n\n"}]