[{"date": "2020-04-09 18:56", "url": "https://koronavirus.gov.hu/cikkek/ujabb-intezkedesek-vegrehajtasat-rendelte-el-az-orszagos-tisztifoorvos-fovarosi-idosotthonban", "h1": "\u00dajabb int\u00e9zked\u00e9sek v\u00e9grehajt\u00e1s\u00e1t rendelte el az orsz\u00e1gos tisztif\u0151orvos a f\u0151v\u00e1rosi id\u0151sotthonban", "body": "\nM\u00fcller Cec\u00edlia szem\u00e9lyesen l\u00e1togatott el a\u00a0 F\u0151v\u00e1rosi \u00d6nkorm\u00e1nyzat \u00e1ltal fenntartott id\u0151sek otthon\u00e1ba \u00e9s \u00fajabb j\u00e1rv\u00e1ny\u00fcgyi int\u00e9zked\u00e9seket rendelt el az int\u00e9zm\u00e9nyben, miut\u00e1n kider\u00fclt, hogy rendk\u00edv\u00fcli helyzet van. M\u00e1r 130 fert\u0151z\u00f6tt van, gondozottak \u00e9s dolgoz\u00f3k is \u00e9s \u00f6t id\u0151s ember \u00a0pedig m\u00e1r elhunyt. A fert\u0151z\u00f6ttek sz\u00e1ma v\u00e1rhat\u00f3an tov\u00e1bb n\u0151, mert m\u00e9g most is zajlanak laborvizsg\u00e1latok.\n\nMinden koronav\u00edrus-fert\u0151z\u00f6tt embert k\u00f3rh\u00e1zba sz\u00e1ll\u00edtanak a Pesti \u00fati id\u0151sek otthon\u00e1b\u00f3l - k\u00f6z\u00f6lte az orsz\u00e1gos tisztif\u0151orvos cs\u00fct\u00f6rt\u00f6k d\u00e9lut\u00e1n az MTI-vel, hozz\u00e1f\u0171zve: emellett folyamatosak a tov\u00e1bbi j\u00e1rv\u00e1ny\u00fcgyi int\u00e9zked\u00e9sek.\n\n\n\u00a0\u00a0\u00a0\u00a0M\u00fcller\u00a0Cec\u00edlia elmondta, \u00fagy d\u00f6nt\u00f6tt, hogy a maxim\u00e1lis biztons\u00e1gra t\u00f6rekedve azokat is elsz\u00e1ll\u00edtj\u00e1k, akik esetleg m\u00e9g nem mutatj\u00e1k a betegs\u00e9g t\u00fcneteit, de a k\u00e9s\u0151bbiekben megbetegedhetnek.\n\u00a0\u00a0\u00a0\u00a0Kiemelte, cs\u00fct\u00f6rt\u00f6k\u00f6n szem\u00e9lyesen kereste fel az id\u0151sotthont, \u00e9s elrendelte az egyes munkak\u00f6r\u00f6kh\u00f6z kapcsol\u00f3d\u00f3 tud\u00e1s meg\u00faj\u00edt\u00e1s\u00e1t, mert \u00fagy v\u00e9li, hogy ebben a helyzetben felt\u00e9tlen\u00fcl sz\u00fcks\u00e9ges feleleven\u00edteni az ismereteket, \u00e9s azokat az aktu\u00e1lis j\u00e1rv\u00e1ny\u00fcgyi helyzethez szabni.\n\u00a0\u00a0\u00a0\u00a0Mint mondta, kor\u00e1bban tapasztalt az eg\u00e9szs\u00e9g\u00fcgyi szolg\u00e1ltat\u00e1s ter\u00fclet\u00e9n hi\u00e1nyoss\u00e1gokat. El\u0151\u00edrta azt is, hogy az otthonban maradottakat folyamatosan monitorozni kell, szigor\u00fa orvosi nyomon k\u00f6vet\u00e9ssel.\n\n\nM\u00fcller\u00a0Cec\u00edlia besz\u00e9lt arr\u00f3l is, hogy a most v\u00e9grehajtott int\u00e9zked\u00e9sekkel igyekeznek olyan k\u00f6rnyezetet teremteni, ami biztons\u00e1gos az otthonban marad\u00f3k sz\u00e1m\u00e1ra. Ha teljes lesz a lak\u00f3k \u00e9s az \u00e1pol\u00f3k \u00e1tsz\u0171rts\u00e9ge, akkor tudnak tov\u00e1bbi d\u00f6nt\u00e9seket hozni - tette hozz\u00e1.\nA l\u00e9tes\u00edtm\u00e9nyben fert\u0151tlen\u00edt\u0151 takar\u00edt\u00e1st v\u00e9geznek.\nM\u00fcller\u00a0Cec\u00edlia elmondta, a Pesti \u00fati id\u0151sotthonban t\u00f6bb mint \u00f6tsz\u00e1zan \u00e9lnek, a cs\u00fct\u00f6rt\u00f6k d\u00e9lut\u00e1ni adatok szerint a dolgoz\u00f3kkal egy\u00fctt 130 emberr\u0151l der\u00fclt ki, hogy koronav\u00edrussal fert\u0151z\u00f6tt.\n\n\u00a0\n\n"}]