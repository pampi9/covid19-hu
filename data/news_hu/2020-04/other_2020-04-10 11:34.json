[{"date": "2020-04-10 11:34", "url": "https://koronavirus.gov.hu/cikkek/ader-turelem-eleteket-ment", "h1": "\u00c1der: a t\u00fcrelem \u00e9leteket ment!", "body": "\n\"\u00c9letet ment\u00fcnk, ha t\u00fcrelmesek vagyunk!\" - mondta \u00c1der J\u00e1nos k\u00f6zt\u00e1rsas\u00e1gi eln\u00f6k h\u00fasv\u00e9t nagyp\u00e9ntek\u00e9n, a koronav\u00edrus-j\u00e1rv\u00e1ny miatt elrendelt korl\u00e1toz\u00e1sok betart\u00e1s\u00e1nak fontoss\u00e1g\u00e1ra utalva.\n\nAz \u00e1llamf\u0151 a k\u00f6zm\u00e9di\u00e1ban sug\u00e1rzott besz\u00e9d\u00e9ben azt k\u00e9rte, \"most ne az legyen a k\u00e9rd\u00e9s, hogy mi minden\u00fcnk nincs, hanem az, hogy kik vannak nek\u00fcnk, hogy kik\u00e9rt kell t\u00fcrelmesnek lenn\u00fcnk\". \u00dagy fogalmazott, egy korl\u00e1tok k\u00f6z\u00e9 szor\u00edtott h\u00fasv\u00e9t k\u00f6zeleg, amely nem a k\u00f6z\u00f6s \u00fcnnepl\u00e9sr\u0151l, hanem a seg\u00edts\u00e9gny\u00fajt\u00e1sr\u00f3l, a k\u00f6sz\u00f6netnyilv\u00e1n\u00edt\u00e1sr\u00f3l, a t\u00fcrelemr\u0151l sz\u00f3l.\n\n\"Ha most, bez\u00e1rts\u00e1gunk idej\u00e9n, tudunk v\u00e1rakozni, \u00f6nk\u00e9nt lemondunk a nagyobb t\u00e9rr\u0151l, a nagyobb szabads\u00e1gr\u00f3l, azzal teret adunk a legfontosabbnak: a gy\u00f3gyul\u00e1snak\" - hangs\u00falyozta a k\u00f6zt\u00e1rsas\u00e1gi eln\u00f6k.\n\u00c1der J\u00e1nos Kalkuttai Ter\u00e9z any\u00e1t id\u00e9zve kezdte besz\u00e9d\u00e9t, aki - mint mondta - rengeteg f\u00e1jdalommal, szenved\u00e9ssel tal\u00e1lkozott, a jobb \u00e9let rem\u00e9ny\u00e9t pedig a szem\u00e9lyes tettekben kereste.\n\"Minden embert cselekv\u00e9sre h\u00edvott, azt \u00fczente, hogy mindannyiunknak van tennival\u00f3nk, v\u00e1ratlan helyzetekben k\u00fcl\u00f6n\u00f6sen\"\nKiemelte: az esztend\u0151 kezdet\u00e9n senki nem gondolta, tavaszra feje tetej\u00e9re \u00e1ll a vil\u00e1g \u00e9s rendhagy\u00f3 h\u00fasv\u00e9tra kell k\u00e9sz\u00fclni. \"M\u00e1rpedig 2020 tavasz\u00e1n \u00faj id\u0151sz\u00e1m\u00edt\u00e1s kezd\u0151d\u00f6tt a vil\u00e1gban: \u00faj\u00e9vi lehet\u0151s\u00e9gek helyett f\u00e9lelem \u00e9s bizonytalans\u00e1g, fejl\u0151d\u00e9s helyett visszaes\u00e9s, szabads\u00e1g helyett korl\u00e1tok\" - sorolta.\nA k\u00f6zt\u00e1rsas\u00e1gi eln\u00f6k al\u00e1h\u00fazta, \"m\u00e1r most sokan vannak k\u00f6z\u00f6tt\u00fcnk, akik gy\u00e1szolnak, m\u00e9g t\u00f6bben, akik a betegs\u00e9ggel k\u00fczd\u0151 szeretteik\u00e9rt agg\u00f3dnak\".\n\"Elvesztett\u00fck biztons\u00e1g\u00e9rzet\u00fcnket, a szabad mozg\u00e1s lehet\u0151s\u00e9g\u00e9t, sokaknak ker\u00fclt vesz\u00e9lybe munk\u00e1ja, meg\u00e9lhet\u00e9se, term\u00e9szetes, hogy az egyre csak gyarapod\u00f3 vesztes\u00e9geink szomor\u00fav\u00e1, elkeseredett\u00e9 tesznek minket\" - fejtette ki \u00c1der J\u00e1nos.\nHangs\u00falyozta, \"h\u00fasv\u00e9t \u00fcnnep\u00e9n \u00e9vek, \u00e9vtizedek, nemzed\u00e9kek \u00f3ta \u00e9lj\u00fck \u00e1t ugyanazt a miszt\u00e9riumot: kegyelem \u00e9s \u00e1ld\u00e1s, sz\u00e9ps\u00e9g \u00e9s \u00f6r\u00f6m, ism\u00e9tl\u0151d\u0151 szok\u00e1sok, ismer\u0151s \u00e9telek a ter\u00edtett asztalon, rokonok az asztal k\u00f6r\u00fcl\". \"Ezen a h\u00fasv\u00e9ton azonban nem tehetj\u00fck azt, mint m\u00e1skor, nem lehet\u00fcnk egy\u00fctt \u00fagy, mint eddig, sem k\u00f6z\u00f6ss\u00e9gk\u00e9nt, sem csal\u00e1dk\u00e9nt\" - tette hozz\u00e1.\nAz \u00e1llamf\u0151 mindenkinek k\u00f6sz\u00f6netet mondott, aki felel\u0151ss\u00e9ggel v\u00e9gzi munk\u00e1j\u00e1t \"ebben az embert pr\u00f3b\u00e1l\u00f3 id\u0151ben\". Legf\u0151k\u00e9pp az orvosoknak, \u00e1pol\u00f3knak, ment\u0151s\u00f6knek, az eg\u00e9szs\u00e9g\u00fcgyben dolgoz\u00f3knak j\u00e1r a k\u00f6sz\u00f6net, \"akik a h\u00fasv\u00e9ti \u00fcnnepnapokon is f\u00e9lelmetesen k\u00f6zel ker\u00fclnek a vesz\u00e9lyhez, mik\u00f6zben irgalmasan k\u00f6zel hajolnak a szenved\u0151kh\u00f6z\" - mondta.\n\u00c1der J\u00e1nos k\u00f6sz\u00f6netet mondott a gy\u00f3gyszer\u00e9szeknek, a boltokban, \u00e1ruh\u00e1zakban dolgoz\u00f3knak, valamint a sz\u00e1ll\u00edt\u00f3knak \u00e9s sof\u0151r\u00f6knek is.\n\"K\u00f6sz\u00f6net a tan\u00e1roknak, oktat\u00f3knak, akik leny\u0171g\u00f6z\u0151 lelem\u00e9nyess\u00e9ggel, felel\u0151ss\u00e9ggel, alkot\u00f3 fant\u00e1zi\u00e1val \u00e9s irdatlan mennyis\u00e9g\u0171 plusz munk\u00e1val alkalmazkodnak a t\u00e1voktat\u00e1s neh\u00e9zs\u00e9geihez\" - mondta.\n\u00c1der J\u00e1nos megk\u00f6sz\u00f6nte a katon\u00e1k, rend\u0151r\u00f6k munk\u00e1j\u00e1t, akik esk\u00fcj\u00fckh\u00f6z h\u0171en v\u00e9dik a hat\u00e1rokat, \u00f3vj\u00e1k a biztons\u00e1got.\n\"K\u00f6sz\u00f6nettel tartozunk azoknak, akik v\u00e9d\u0151maszkokat k\u00e9sz\u00edtenek\", tov\u00e1bb\u00e1, akik bev\u00e1s\u00e1rolnak id\u0151s szomsz\u00e9djaiknak, t\u00e1mogatj\u00e1k a mag\u00e1nyosokat, \"akik megtal\u00e1lj\u00e1k \u00e9s megszervezik a tenni akar\u00f3kat, \u00f6sszek\u00f6tik a seg\u00edt\u0151t a r\u00e1szorul\u00f3val\" - fogalmazott.\nAz \u00e1llamf\u0151 elmondta, k\u00f6sz\u00f6net illeti azokat is, akik \u00e9teleket k\u00e9sz\u00edtenek a k\u00f3rh\u00e1zakban, rendel\u0151kben robotol\u00f3 orvosoknak, \u00e1pol\u00f3knak, \u00e9s akik sz\u00e1ll\u00e1st adnak nekik, tov\u00e1bb\u00e1 azokat is, akik felaj\u00e1nl\u00e1sb\u00f3l n\u00e9h\u00e1ny nap leforg\u00e1sa alatt \u00faj ment\u0151ki\u00e1ll\u00f3t vagy kont\u00e9nervizsg\u00e1l\u00f3t \u00e9p\u00edtenek a k\u00f3rh\u00e1zhoz.\n\"K\u00f6sz\u00f6nettel tartozunk azoknak, akik lehet\u0151v\u00e9 teszik, hogy az iskol\u00e1k a virtu\u00e1lis t\u00e9rben, de nagyon is val\u00f3s\u00e1gosan tov\u00e1bb m\u0171k\u00f6dhessenek, akik sz\u00edv\u00fck\u00f6n viselik az otthon marad\u00f3k szellemi eg\u00e9szs\u00e9g\u00e9t, \u00e9s kultur\u00e1lis kincseket, irodalmat, k\u00e9pz\u0151m\u0171v\u00e9szetet, zen\u00e9t osztanak meg a vil\u00e1gh\u00e1l\u00f3n, akik gondoskodnak a l\u00e9lekr\u0151l, \u00e9s biztat\u00f3 szavakkal, a k\u00f6z\u00f6ss\u00e9gek \u00f6sszetart\u00e1s\u00e1val, online istentiszteletekkel, k\u00f6z\u00f6s im\u00e1ds\u00e1ggal n\u00f6velik a rem\u00e9nyt\" - fejtette ki hozz\u00e1t\u00e9ve, azoknak is k\u00f6sz\u00f6net j\u00e1r, akik \u00e1t\u00e1ll\u00edtj\u00e1k v\u00e1llalkoz\u00e1saikat \u00e9s \u00fczemeiket k\u00f6zc\u00e9l\u00fa termel\u00e9sre.\n\u00c1der J\u00e1nos al\u00e1h\u00fazta, a t\u00fcrelemmel mindenki kiveheti a r\u00e9sz\u00e9t a k\u00f6z\u00f6sb\u0151l, \"ha elfogadjuk a r\u00e1nk vigy\u00e1z\u00f3k figyelmeztet\u00e9s\u00e9t, az \u00faj, \u00e9s olykor neh\u00e9z szab\u00e1lyokat, mindannyian r\u00e9szesei lesz\u00fcnk a j\u00e1rv\u00e1nyt lek\u00fczd\u0151 er\u0151fesz\u00edt\u00e9snek\".\n\"Minden honfit\u00e1rsamat arra k\u00e9rem, gondoljanak most azokra, akik a legk\u00f6zelebb \u00e1llnak \u00f6n\u00f6kh\u00f6z, akikkel egy otthonban \u00e9lnek \u00e9s azokra is, akikkel m\u00e1r j\u00f3 ideje nem tudnak tal\u00e1lkozni\" - mondta a k\u00f6zt\u00e1rsas\u00e1gi eln\u00f6k.\nKiemelte, \"gondoljunk arra, hogy \u00e9letet ment\u00fcnk, ha h\u00fasv\u00e9tkor is betartjuk a korl\u00e1toz\u00e1sokat (...), ha biztons\u00e1gos t\u00e1vols\u00e1got tartunk egym\u00e1st\u00f3l, m\u00e9g azokt\u00f3l is, akikt\u0151l \u00fcnnep idej\u00e9n ez k\u00fcl\u00f6n\u00f6sen neh\u00e9z\". \"Hogy hamarosan mindannyian \u00fajra, egy\u00fctt lehess\u00fcnk eg\u00e9szs\u00e9gesen\" - mondta \u00c1der J\u00e1nos, aki besz\u00e9de v\u00e9g\u00e9n mindenkinek \u00e1ldott h\u00fasv\u00e9tot k\u00edv\u00e1nt.\n\u00a0\n\u00a0\nMTI 2020. \u00e1prilis 10.\n\n"}]