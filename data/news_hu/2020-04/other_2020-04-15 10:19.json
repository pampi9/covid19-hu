[{"date": "2020-04-15 10:19", "url": "https://koronavirus.gov.hu/cikkek/huszonnegy-ora-alatt-107-millio-maszk-erkezett-magyarorszagra", "h1": "Huszonn\u00e9gy \u00f3ra alatt 10,7 milli\u00f3 maszk \u00e9rkezett Magyarorsz\u00e1gra", "body": "\nHuszonn\u00e9gy \u00f3ra alatt 10 milli\u00f3 700 ezer maszk \u00e9rkezett Magyarorsz\u00e1gra - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n az MTI-nek.\n\n\nA t\u00e1rcavezet\u0151 kifejtette: az eg\u00e9szs\u00e9g\u00fcgyi v\u00e9dekez\u00e9s sikere szempontj\u00e1b\u00f3l tov\u00e1bbra is az a kulcsk\u00e9rd\u00e9s, hogy a megfelel\u0151 mennyis\u00e9g\u0171 \u00e9s min\u0151s\u00e9g\u0171 speci\u00e1lis v\u00e9d\u0151eszk\u00f6z\u00f6k rendelkez\u00e9sre \u00e1lljanak az orvosok \u00e9s \u00e1pol\u00f3k sz\u00e1m\u00e1ra, mert \u00edgy lehet megv\u00e9deni \u0151ket a fert\u0151z\u00e9st\u0151l \u00e9s \u00edgy lehet lehet\u0151v\u00e9 tenni sz\u00e1mukra, hogy az elk\u00f6vetkez\u0151 id\u0151ben is eredm\u00e9nyesen v\u00e9gezz\u00e9k azt a rendk\u00edv\u00fcl fontos munk\u00e1t, amelyet az elm\u00falt h\u00f3napokban is kiv\u00e1l\u00f3an teljes\u00edtettek.\nSzijj\u00e1rt\u00f3 P\u00e9ter kiemelte: ez\u00e9rt is folyamatos a K\u00edna \u00e9s Magyarorsz\u00e1g k\u00f6z\u00f6tti l\u00e9gih\u00edd m\u0171k\u00f6d\u00e9se, ezen kereszt\u00fcl m\u00e1r t\u00f6bb t\u00edzmilli\u00f3 darab speci\u00e1lis v\u00e9d\u0151eszk\u00f6z \u00e9rkezett Magyarorsz\u00e1gra.\nAz elm\u00falt huszonn\u00e9gy \u00f3ra leforg\u00e1sa alatt 10 milli\u00f3 700 ezer maszk \u00e9rkezett az orsz\u00e1gba h\u00e1rom nagy sz\u00e1ll\u00edt\u00f3g\u00e9p fed\u00e9lzet\u00e9n, emellett \u00e9rkezett 900 liter fert\u0151tlen\u00edt\u0151 folyad\u00e9k \u00e9s 24 600 izol\u00e1ci\u00f3s k\u00f6peny is, amely azon orvosokat \u00e9s \u00e1pol\u00f3kat v\u00e9di, akik k\u00f6zvetlen kapcsolatba ker\u00fclnek koronav\u00edrussal fert\u0151z\u00f6tt betegekkel - k\u00f6z\u00f6lte.\nHangs\u00falyozta: a K\u00edna \u00e9s Magyarorsz\u00e1g k\u00f6z\u00f6tti l\u00e9gih\u00edd m\u0171k\u00f6d\u00e9se az elk\u00f6vetkez\u0151 napokban is folyamatos lesz. Cs\u00fct\u00f6rt\u00f6k\u00f6n \u00f6t \u00fajabb rep\u00fcl\u0151g\u00e9p \u00e9rkezik Budapestre, ezek a g\u00e9pek m\u00e1r k\u00ednai rep\u00fcl\u0151tereken v\u00e1rj\u00e1k a berakod\u00e1st \u00e9s a felsz\u00e1ll\u00e1si enged\u00e9lyt - mondta.\n\u00a0\nForr\u00e1s: MTI\n\n"}]