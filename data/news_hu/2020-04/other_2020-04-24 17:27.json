[{"date": "2020-04-24 17:27", "url": "https://koronavirus.gov.hu/cikkek/szijjarto-ujabb-negy-repulogep-hozott-vedofelszerelest-magyarorszagra", "h1": "Szijj\u00e1rt\u00f3: \u00fajabb n\u00e9gy rep\u00fcl\u0151g\u00e9p hozott v\u00e9d\u0151felszerel\u00e9st Magyarorsz\u00e1gra", "body": "\nN\u00e9gy rep\u00fcl\u0151g\u00e9ppel \u00fajabb, a koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6k \u00e9rkeztek p\u00e9nteken Budapestre a K\u00edna \u00e9s Magyarorsz\u00e1g k\u00f6z\u00f6tt m\u0171k\u00f6d\u0151 l\u00e9gi h\u00eddon - nyilatkozta a k\u00f6zm\u00e9di\u00e1nak a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken.\n\nSzijj\u00e1rt\u00f3 P\u00e9ter elmondta: 4 milli\u00f3 600 ezer keszty\u0171, 1 milli\u00f3 150 ezer maszk, valamint 500 l\u00e9legeztet\u0151g\u00e9p m\u0171k\u00f6dtet\u00e9s\u00e9hez sz\u00fcks\u00e9ges eszk\u00f6z \u00e9rkezett.\n\nA mai nap vil\u00e1gosan megmutatta, hogy a nemzetk\u00f6zi egy\u00fcttm\u0171k\u00f6d\u00e9snek milyen komoly jelent\u0151s\u00e9ge van a vil\u00e1gj\u00e1rv\u00e1ny idej\u00e9n - fogalmazott, majd hozz\u00e1tette: Magyarorsz\u00e1g adom\u00e1nyk\u00e9nt t\u00f6bb sz\u00e1z v\u00edrustesztet kapott K\u00edn\u00e1t\u00f3l.\nBesz\u00e1molt arr\u00f3l is, hogy a maced\u00f3nok is kaptak adom\u00e1nyokat, \u00e1m a maszkokat \u00e9s egy\u00e9b eszk\u00f6z\u00f6ket nem tudt\u00e1k elhozni K\u00edn\u00e1b\u00f3l a l\u00e9gi sz\u00e1ll\u00edt\u00e1si k\u00e9pess\u00e9g hi\u00e1ny\u00e1ban.\nAz \u00c9szak-Maced\u00f3ni\u00e1nak sz\u00e1nt k\u00ednai adom\u00e1nyokat az egyik rep\u00fcl\u0151g\u00e9p\u00fcnk hozta el - mondta a miniszter, hozz\u00e1f\u0171zve: a v\u00e9d\u0151eszk\u00f6z\u00f6ket h\u00e9tf\u0151n k\u00f6z\u00faton sz\u00e1ll\u00edtj\u00e1k el a maced\u00f3nok.\nA Szentsz\u00e9knek p\u00e9nteken 50 ezer maszkot sz\u00e1ll\u00edtott Magyarorsz\u00e1g - mondta Szijj\u00e1rt\u00f3 P\u00e9ter.\nA Vatik\u00e1n az id\u0151s papok eg\u00e9szs\u00e9g\u00e9nek meg\u0151rz\u00e9se \u00e9rdek\u00e9ben k\u00e9rt v\u00e9d\u0151eszk\u00f6z\u00f6ket. \"Mi term\u00e9szetesen azonnal reag\u00e1ltunk\" - k\u00f6z\u00f6lte.\n\n\nMTI 2020. \u00e1prilis 24.\n\n"}]