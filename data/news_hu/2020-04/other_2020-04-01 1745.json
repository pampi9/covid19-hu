[{"date": "2020-04-01 17:45", "url": "https://koronavirus.gov.hu/cikkek/novak-katalin-kormany-jarvany-idejen-segiti-beteg-gyermekeket-nevelo-csaladokat", "h1": "Nov\u00e1k Katalin: a korm\u00e1ny a j\u00e1rv\u00e1ny idej\u00e9n is seg\u00edti a beteg gyermekeket nevel\u0151 csal\u00e1dokat", "body": "\nA korm\u00e1ny a koronav\u00edrus-j\u00e1rv\u00e1ny idej\u00e9n is seg\u00edti a beteg gyermekeket nevel\u0151 csal\u00e1dokat, k\u00f6zt\u00fck azokat, melyekben 1-es t\u00edpus\u00fa diab\u00e9teszes gyermekek \u00e9lnek - mondta az Emberi Er\u0151forr\u00e1sok Miniszt\u00e9riuma csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra.\n\nNov\u00e1k Katalin a korm\u00e1nyzat civil szervezetekkel folytatott online egyeztet\u00e9st k\u00f6vet\u0151en azt k\u00f6z\u00f6lte, keresik a megold\u00e1sokat arra, hogyan seg\u00edts\u00e9k ezeket a csal\u00e1dokat. P\u00e9ldak\u00e9nt eml\u00edtette a lej\u00e1r\u00f3 fel\u00fclvizsg\u00e1lati hat\u00e1rid\u0151k meghosszabb\u00edt\u00e1s\u00e1nak lehet\u0151s\u00e9g\u00e9t.\nIsmertet\u00e9se szerint Magyarorsz\u00e1gon 3500-4000 csal\u00e1dban nevelnek 1-es t\u00edpus\u00fa diab\u00e9tesszel \u00e9l\u0151 gyermeket, akiknek a betegs\u00e9ge a csal\u00e1dtagok \u00e9s a pedag\u00f3gusok folyamatos odafigyel\u00e9s\u00e9t ig\u00e9nyli.\nEml\u00e9keztetett arra, hogy a betegek sz\u00e1m\u00e1ra m\u00e1r kor\u00e1bban el\u00e9rhet\u0151v\u00e9 tett\u00e9k a legkorszer\u0171bb ell\u00e1t\u00e1st, anyagi helyzet\u00fckt\u0151l f\u00fcggetlen\u00fcl. K\u00f6z\u00f6lte, normat\u00edvv\u00e1 tett\u00e9k a sz\u00f6veti cukor m\u00e9r\u00e9s\u00e9re szolg\u00e1l\u00f3 szenzor, valamint a v\u00e9rcukor-szint egyens\u00faly\u00e1t seg\u00edt\u0151 inzulinpumpa \u00e9s kieg\u00e9sz\u00edt\u0151i t\u00e1mogat\u00e1s\u00e1t. Gyerekek \u00e9s nappali tagozatos tanul\u00f3k 98, m\u00edg a feln\u0151ttek 80 sz\u00e1zal\u00e9kos t\u00e1mogat\u00e1ssal juthatnak ezekhez - f\u0171zte hozz\u00e1.\nA fontos v\u00e1ltoz\u00e1sok k\u00f6z\u00f6tt eml\u00edtette m\u00e9g, hogy el\u00e9rhet\u0151v\u00e9 tett\u00e9k a gyermekek otthongondoz\u00e1si d\u00edj\u00e1t (gyod) azoknak a csal\u00e1doknak, melyekben indokolt, hogy az egyik sz\u00fcl\u0151 folyamatosan a gyermek mellett legyen, hiszen \u00edgy nem tud dolgozni.\nElmondta, a korm\u00e1ny arr\u00f3l d\u00f6nt\u00f6tt, f\u00e9lmilli\u00e1rd forintos p\u00e1ly\u00e1zati t\u00e1mogat\u00e1st biztos\u00edt a diab\u00e9tesz-centrumoknak, tov\u00e1bb\u00e1 100 milli\u00f3 forintot az 1-es t\u00edpus\u00fa diab\u00e9teszesekkel foglalkoz\u00f3 civil szervezeteket; ezeket a p\u00e1ly\u00e1zatokat a k\u00f6zelj\u00f6v\u0151ben \u00edrj\u00e1k ki.\nA szerdai egyeztet\u00e9s napirendj\u00e9re ker\u00fclt t\u00e9m\u00e1k k\u00f6z\u00f6tt eml\u00edtette a k\u00f6znevel\u00e9st \u00e9s a k\u00f6z\u00e9tkeztet\u00e9st, valamint a diab\u00e9teszes gyerekek sportol\u00e1si lehet\u0151s\u00e9geinek biztos\u00edt\u00e1s\u00e1t. Azt hangoztatta, a c\u00e9l az, hogy az 1-es t\u00edpus\u00fa diab\u00e9tesszel \u00e9l\u0151 gyermekeket ne \u00e9rje semmilyen h\u00e1tr\u00e1ny a k\u00f6znevel\u00e9si int\u00e9zm\u00e9nyekben, felk\u00e9sz\u00fclten fogadj\u00e1k \u0151ket az orsz\u00e1g valamennyi iskol\u00e1j\u00e1ban, \u00f3vod\u00e1j\u00e1ban.\nAz \u00e1llamtitk\u00e1r szerint - tekintettel a diab\u00e9tesszel \u00e9l\u0151 gyermekek speci\u00e1lis ig\u00e9nyeire - sz\u00fcks\u00e9g van a k\u00f6z\u00e9tkeztet\u00e9sre vonatkoz\u00f3 szab\u00e1lyok fel\u00fclvizsg\u00e1lat\u00e1ra, hogy \u0151ket is ki tudj\u00e1k szolg\u00e1lni, p\u00e9ld\u00e1ul meghat\u00e1rozott id\u0151ben, illetve \u00e9teladagokkal.\nKit\u00e9rt arra is, a Testnevel\u00e9si Egyetem bevon\u00e1s\u00e1val edz\u0151k \u00e9s testnevel\u00e9si tan\u00e1rok sz\u00e1m\u00e1ra k\u00e9pz\u00e9si programot ind\u00edtanak, hogy a diab\u00e9teszes gyerekek sz\u00e1m\u00e1ra is megfelel\u0151 sportol\u00e1si lehet\u0151s\u00e9get tudjanak adni, egyebek mellett az\u00e9rt, hogy ne ments\u00e9k fel \u0151ket torna\u00f3r\u00e1n.\nNov\u00e1k Katalin azt k\u00f6z\u00f6lte, az \u00f6t \u00e1llamtitk\u00e1rs\u00e1g \u00e9s 12 civil szervezet r\u00e9szv\u00e9tel\u00e9vel zajl\u00f3 szerdai online megbesz\u00e9l\u00e9s arr\u00f3l sz\u00f3lt, hogy ut\u00f3bbiak \u00e9szrev\u00e9telei, javaslatai eljussanak a d\u00f6nt\u00e9shoz\u00f3khoz. A megbesz\u00e9l\u00e9sek nem \u00e9rtek v\u00e9get, a konkr\u00e9t jogszab\u00e1lysz\u00f6vegr\u0151l is egyeztetni fognak - f\u0171zte hozz\u00e1.\nAz \u00e1llamtitk\u00e1r azt mondta, abban b\u00edzik, hogy j\u00f6v\u0151re m\u00e1r az \u00faj jogszab\u00e1lyoknak megfelel\u0151en tudj\u00e1k majd az 1-es t\u00edpus\u00fa diab\u00e9teszes ell\u00e1t\u00e1s\u00e1t garant\u00e1lni.\n\n\u00a0\u00a0\u00a0\u00a0\n\nMTI 2020. \u00e1prilis 1.\n\n"}]