[{"date": "2020-04-28 14:14", "url": "https://koronavirus.gov.hu/cikkek/egyenletesen-no-fertozottek-szama", "h1": "Egyenletesen n\u0151 a fert\u0151z\u00f6ttek sz\u00e1ma", "body": "\nEgyenletesen n\u0151 a fert\u0151z\u00f6ttek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: a fert\u0151z\u00f6ttek jelent\u0151s sz\u00e1ma szoci\u00e1lis int\u00e9zm\u00e9nyekben van, \u00e9s azokban a k\u00f3rh\u00e1zakban, ahol a fert\u0151z\u00f6tteket kezelik. Ez\u00e9rt a z\u00e1rt k\u00f6z\u00f6ss\u00e9gekre k\u00fcl\u00f6n\u00f6sen oda kell figyelni - sz\u00f6gezte le.\nElmondta: tov\u00e1bbra is a f\u0151v\u00e1rosban \u00e9s Pest megy\u00e9ben tarj\u00e1k sz\u00e1mon a legt\u00f6bb fert\u0151z\u00f6ttet, a t\u00f6bbi megy\u00e9ben jellemz\u0151en akkor n\u0151 a fert\u0151z\u00f6ttek sz\u00e1ma, ha egy z\u00e1rt k\u00f6z\u00f6ss\u00e9gbe beker\u00fcl a v\u00edrus \u00e9s terjedni kezd a betegs\u00e9g.\nA tisztif\u0151orvos besz\u00e1molt arr\u00f3l is, hogy 2649 fert\u0151z\u00f6ttet tartanak nyilv\u00e1n, az elhunytak sz\u00e1ma 291; 976-an \u00e1llnak k\u00f3rh\u00e1zi kezel\u00e9s alatt, k\u00f6z\u00fcl\u00fck 49-en l\u00e9legeztet\u0151g\u00e9pre szorulnak. Hozz\u00e1tette: 516-an m\u00e1r meggy\u00f3gyultak.\nM\u00fcller Cec\u00edlia 80 levelet k\u00fcld\u00f6tt azoknak, akik nagy val\u00f3sz\u00edn\u0171s\u00e9ggel \u00e1testek a betegs\u00e9gen \u00fagy, hogy s\u00falyosabb t\u00fcneteik voltak, \u00edgy el\u00e9gs\u00e9ges ellenanyag termel\u0151dhetett a szervezet\u00fckben, \u00e9s r\u00e9szt vehetnek a v\u00e9rplazmaprogramban.\nT\u00e1j\u00e9koztat\u00e1sa szerint az Eg\u00e9szs\u00e9g\u00fcgyi Vil\u00e1gszervezet (WHO) \u00faj, a v\u00edrus \u00f6r\u00f6k\u00edt\u0151anyag\u00e1nak kimutat\u00e1s\u00e1n alapul\u00f3 gyorsteszt el\u0151\u00e1ll\u00edt\u00e1s\u00e1r\u00f3l sz\u00e1molt be.\nElmondta: a m\u00e9g k\u00eds\u00e9rleti f\u00e1zisban l\u00e9v\u0151 teszt az\u00e9rt fontos, mert az eddig haszn\u00e1lt gyorstesztek jelent\u0151s r\u00e9sze a v\u00edrussal szembeni ellenanyagot mutatja ki, amely sokszor csak a fert\u0151z\u00e9st k\u00f6vet\u0151 k\u00e9t h\u00e9t ut\u00e1n kezd termel\u0151dni a szervezetben. Az \u00faj teszt megk\u00f6nny\u00edti a j\u00e1rv\u00e1ny jellemz\u00e9s\u00e9t, a lakoss\u00e1g \u00e1tfert\u0151z\u00f6tts\u00e9g\u00e9nek vizsg\u00e1lat\u00e1t.\nSz\u00f3lt arr\u00f3l, hogy Magyarorsz\u00e1gon is kezd\u0151dnek ilyen, \u00fagynevezett \u00e1tv\u00e9szelts\u00e9gi kutat\u00e1sok, amelyek a lakoss\u00e1g \u00e1tfert\u0151z\u00f6tts\u00e9g\u00e9t mutatj\u00e1k. Ennek ismerete fontos a j\u00e1rv\u00e1ny esetleges m\u00e1sodik hull\u00e1ma el\u0151tt.\n\nM\u00fcller Cec\u00edlia k\u00e9rd\u00e9sre v\u00e1laszolva besz\u00e9lt arr\u00f3l, hogy az orvosi maszkok egyszer haszn\u00e1latosak, ez\u00e9rt nem aj\u00e1nlja az utcai visel\u00e9s\u00fcket, ott ink\u00e1bb a h\u00e1zi k\u00e9sz\u00edt\u00e9s\u0171 maszkok, illetve textilmaszkok visel\u00e9se javasolt, amelyeket mos\u00e1s, fert\u0151tlen\u00edt\u00e9s ut\u00e1n \u00fajra fel lehet venni.\nSzint\u00e9n k\u00e9rd\u00e9sre besz\u00e9lt arr\u00f3l, hogy a szoci\u00e1lis int\u00e9zm\u00e9nyek v\u00e9delm\u00e9re m\u00e1r a j\u00e1rv\u00e1ny korai szakasz\u00e1ban sz\u00e1mos tilalmat vezetett be, p\u00e9ld\u00e1ul l\u00e1togat\u00e1si tilalmat, felv\u00e9teli z\u00e1rlatot, illetve kij\u00e1r\u00e1si tilalmat. Ezek az int\u00e9zked\u00e9sek a v\u00edrus be- \u00e9s kivitel\u00e9t akad\u00e1lyozt\u00e1k. Jelenleg azonban \"m\u00e1r int\u00e9zm\u00e9nyen bel\u00fcl vagyunk\", teh\u00e1t az int\u00e9zm\u00e9nyekben kell nagyon szakszer\u0171, folyamatos \u00e9s rendszeres tev\u00e9kenys\u00e9ggel megakad\u00e1lyozni a v\u00edrus terjed\u00e9s\u00e9t. Teljes \"infekci\u00f3kontrollt kell folyamatosan v\u00e9gezni\" - mondta, hozz\u00e1t\u00e9ve, a szoci\u00e1lis int\u00e9zm\u00e9nyek kaptak egy elj\u00e1r\u00e1si rendet a teend\u0151kr\u0151l.\nM\u00fcller Cec\u00edlia k\u00e9rd\u00e9sre sz\u00f3lt arr\u00f3l is: a koronav\u00edrussal fert\u0151z\u00f6tt kismam\u00e1k jellemz\u0151en nem fert\u0151zik meg a magzatot, a vil\u00e1gban mind\u00f6ssze egy ilyen esetet \u00edrtak le. A gyermeket megsz\u00fclet\u00e9se ut\u00e1n v\u00e9deni kell, de m\u00e9g a szoptat\u00e1s is javasolt \u00fagy, hogy az \u00e9desanya v\u00e9d\u0151maszkot visel, ugyanis nem az anyatejjel jut \u00e1t a v\u00edrus a gyermekre, hanem cseppfert\u0151z\u00e9ssel.\nAz ap\u00e1s sz\u00fcl\u00e9snek a szigor\u00fa szab\u00e1lyok betart\u00e1s\u00e1val nincs jogi akad\u00e1lya, arr\u00f3l azonban mindig az adott k\u00f3rh\u00e1z d\u00f6nt, hogy adottak-e ennek felt\u00e9telei, tudj\u00e1k-e biztos\u00edtani az ap\u00e1nak a megfelel\u0151, a k\u00f6rnyezet biztons\u00e1g\u00e1t garant\u00e1l\u00f3 v\u00e9d\u0151felszerel\u00e9st - mondta.\n\u00a0\n\nForr\u00e1s: MTI\n\u00a0\n\n"}]