[{"date": "2020-04-07 09:36", "url": "https://koronavirus.gov.hu/cikkek/megjelent-jarvany-ellen-vedekezesi-alaprol-es-gazdasagvedelmi-alaprol-szolo-rendelet", "h1": "Megjelent a J\u00e1rv\u00e1ny Ellen V\u00e9dekez\u00e9si Alapr\u00f3l \u00e9s a Gazdas\u00e1gv\u00e9delmi Alapr\u00f3l sz\u00f3l\u00f3 rendelet", "body": "\nOrb\u00e1n Viktor minisztereln\u00f6k bejelent\u00e9s\u00e9nek megfelel\u0151en megjelent a J\u00e1rv\u00e1ny Ellen v\u00e9dekez\u00e9si Alapr\u00f3l \u00e9s a Gazdas\u00e1gv\u00e9delmi Alapr\u00f3l sz\u00f3l\u00f3 korm\u00e1nyrendelet. A v\u00e9dekez\u00e9s k\u00f6lts\u00e9geinek fedezet\u00e9re \u00e9s \u00e1tl\u00e1that\u00f3 elsz\u00e1mol\u00e1s\u00e1ra a korm\u00e1ny \u00f6sszesen h\u00e1rom Alapot hoz l\u00e9tre, ennek megfelel\u0151en m\u00f3dos\u00edtja az idei k\u00f6lts\u00e9gvet\u00e9st is.\n\n\nA J\u00e1rv\u00e1ny Elleni V\u00e9dekez\u00e9si Alap 663 milli\u00e1rd forintos kezd\u0151 \u00a0p\u00e9nz\u00fcgyi kerettel j\u00f6n l\u00e9tre, amelyet nagy r\u00e9szt a \u00a0korm\u00e1ny biztos\u00edt, m\u00e1sr\u00e9szt k\u00f6lcs\u00f6n\u00f6s tehervisel\u00e9st v\u00e1r a p\u00e1rtokt\u00f3l, a multikt\u00f3l, a bankokt\u00f3l, \u00e9s az \u00f6nkorm\u00e1nyzatokt\u00f3l is. Ebb\u0151l az Alapb\u00f3l fizeti a korm\u00e1ny az eg\u00e9szs\u00e9g\u00fcgyi \u00e9s egy\u00e9b\u00a0v\u00e9dekez\u00e9s eddigi \u00e9s j\u00f6v\u0151beni k\u00f6lts\u00e9geit, p\u00e9ld\u00e1ul az eg\u00e9szs\u00e9g\u00fcgyi eszk\u00f6zbeszerz\u00e9seket, eg\u00e9szs\u00e9g\u00fcgyi beruh\u00e1z\u00e1sokat, az eg\u00e9szs\u00e9g\u00fcgyi szakdolgoz\u00f3k eleve \u0151szre tervezett \u00fajabb b\u00e9remel\u00e9s\u00e9t \u00e9s az egyszeri f\u00e9lmilli\u00f3s forintos b\u00e9rkieg\u00e9sz\u00edt\u00e9s\u00e9t.\nEz az Alap tartalmazza a korm\u00e1ny \u00e1ltal biztos\u00edtott j\u00e1rv\u00e1ny elleni v\u00e9dekez\u00e9s k\u00f6zponti tartal\u00e9k\u00e1t 378 milli\u00e1rd forinttal, de ez egy fel\u00fclr\u0151l nyitott el\u0151ir\u00e1nyzat. Az Alap tartalmazza a p\u00e1rtok t\u00e1mogat\u00e1s\u00e1nak 50%-os \u00e1tcsoportos\u00edt\u00e1s\u00e1t 1,274 milli\u00e1rd forinttal, a p\u00e9nz\u00fcgyi szektort\u00f3l, bankokt\u00f3l elv\u00e1rt hozz\u00e1j\u00e1rul\u00e1st 55 milli\u00e1rd forint \u00e9rt\u00e9kben, \u00a047 milli\u00e1rd forint \u00f6sszegben k\u00f6lts\u00e9gvet\u00e9si \u00e1tcsoportos\u00edt\u00e1sokat, a multinacion\u00e1lis l\u00e1ncokat terhel\u0151 kiskereskedelmi ad\u00f3t 36 milli\u00e1rd forint \u00e9rt\u00e9kben, az \u00f6nkorm\u00e1nyzatokt\u00f3l a k\u00f6zponti k\u00f6lts\u00e9gvet\u00e9sbe ir\u00e1ny\u00edtott g\u00e9pj\u00e1rm\u0171ad\u00f3t 34 milli\u00e1rd forint \u00f6sszegben, tov\u00e1bb\u00e1 az eg\u00e9szs\u00e9g\u00fcgy szakdolgoz\u00f3k \u00e9s v\u00e9d\u0151n\u0151k kor\u00e1bban eld\u00f6nt\u00f6tt b\u00e9remel\u00e9s\u00e9nek fedezet\u00e9t 82 milli\u00e1rd forint \u00f6sszegben.\nA Gazdas\u00e1gv\u00e9delmi Alapot 1345 milli\u00e1rd forinttal t\u00f6lti fel a korm\u00e1ny.\n\nEzt az \u00f6sszeget a magyar munkahelyek, a magyar gazdas\u00e1g v\u00e9delm\u00e9re \u00e9s \u00fajraind\u00edt\u00e1s\u00e1ra, vagyis a gazdas\u00e1gv\u00e9delmi akci\u00f3terv v\u00e9grehajt\u00e1s\u00e1ra ford\u00edtjuk. Az Alap nagy r\u00e9sz\u00e9t (923 milli\u00e1rd forintot) korm\u00e1nyzati megtakar\u00edt\u00e1sokb\u00f3l \u00e9s a miniszt\u00e9riumokt\u00f3l val\u00f3 elvon\u00e1sb\u00f3l, \u00e1tcsoportos\u00edt\u00e1sokb\u00f3l \u00e1ll\u00edtja el\u0151 a korm\u00e1ny, m\u00e1sr\u00e9szt a nemzeti Foglalkoztat\u00e1si Alap bev\u00e9teleib\u0151l (423 milli\u00e1rd forint).\nL\u00e9trej\u00f6n az Eur\u00f3pai Uni\u00f3b\u00f3l \u00c9rkez\u0151 J\u00e1rv\u00e1ny Elleni T\u00e1mogat\u00e1sok Alapja. Ha \u00e9rkezik uni\u00f3s t\u00e1mogat\u00e1s a j\u00e1rv\u00e1ny elleni v\u00e9dekez\u00e9sre, akkor az az \u00f6sszeg itt k\u00fcl\u00f6n l\u00e1that\u00f3 lesz. Jelenleg nulla forint van ebben az alapban.\n\u00a0\n\u00a0\n\n"}]