[{"date": "2020-04-22 10:05", "url": "https://koronavirus.gov.hu/cikkek/migransok-kozott-megjelent-koronavirus", "h1": "A migr\u00e1nsok k\u00f6z\u00f6tt is megjelent a koronav\u00edrus", "body": "\nM\u00e1r a G\u00f6r\u00f6gorsz\u00e1gban l\u00e9v\u0151 migr\u00e1nsok k\u00f6z\u00f6tt is megjelent a koronav\u00edrus - mondta a minisztereln\u00f6k belbiztons\u00e1gi f\u0151tan\u00e1csad\u00f3ja szerda reggel az M1 aktu\u00e1lis csatorna m\u0171sor\u00e1ban.\n\n\nBakondi Gy\u00f6rgy k\u00f6z\u00f6lte, \u00fajra az v\u00e1lt jellemz\u0151v\u00e9, hogy a g\u00f6r\u00f6g szigetekre \u00e9rkeznek az illeg\u00e1lis bev\u00e1ndorl\u00f3k, majd onnan - a tarthatatlan helyzet miatt - sz\u00e1zas csoportokban sz\u00e1ll\u00edtj\u00e1k \u00e1t \u0151ket a sz\u00e1razf\u00f6ldre.\nMivel a v\u00edrus a migr\u00e1nsok k\u00f6z\u00f6tt is jelen van - 150 embern\u00e9l \u00e1llap\u00edtott\u00e1k meg -, v\u00e1ltozott a kezel\u00e9s\u00fck: ink\u00e1bb t\u00e1borokban tartj\u00e1k \u0151ket, \u00e9s karant\u00e9nszab\u00e1lyokat vezettek be.\nKit\u00e9rt arra is, hogy jelent\u0151sen szigor\u00edtott\u00e1k a hat\u00e1rellen\u0151rz\u00e9st a balk\u00e1ni migr\u00e1ci\u00f3s \u00fatvonal ment\u00e9n l\u00e9v\u0151 \u00e1llamok; Szerbi\u00e1ban a hadsereg biztos\u00edtja a hat\u00e1rt \u00e9s a menek\u00fcltt\u00e1borokat is.\nOlaszorsz\u00e1gr\u00f3l Bakondi Gy\u00f6rgy azt mondta, enyh\u00fclt a migr\u00e1nsok be\u00e1raml\u00e1sa, mert az embercsemp\u00e9szek nem ind\u00edtottak cs\u00f3nakokat \u00e9s a vel\u00fck egy\u00fcttm\u0171k\u00f6d\u0151 civil szervezetek sem futottak ki haj\u00f3kkal.\nForr\u00e1s: MTI\n\n"}]