[{"date": "2020-04-01 14:52", "url": "https://koronavirus.gov.hu/cikkek/jelenleg-17-fo-van-lelegeztetogepen", "h1": "Jelenleg 17 f\u0151 van l\u00e9legeztet\u0151g\u00e9pen", "body": "\nAz orsz\u00e1gos tisztif\u0151orvos k\u00f6z\u00f6lte, hogy az elm\u00falt 24 \u00f3r\u00e1ban n\u00e9gyen haltak meg koronav\u00edrus-fert\u0151z\u00e9s miatt, valamennyien sz\u00edv-\u00e9rrendszeri betegs\u00e9gben is szenvedtek.\n\n\nAz eddig a fert\u0151z\u00e9s k\u00f6vetkezt\u00e9ben elhunyt 20 ember \u00e1tlag\u00e9letkora 73 \u00e9v, k\u00f6z\u00fcl\u00fck 12-en f\u00e9rfiak \u00e9s 8-an n\u0151k. Ez is igazolja, hogy a betegs\u00e9g \"s\u00falyosan lezajl\u00f3 form\u00e1ja\" els\u0151sorban az id\u0151seket, illetve a valamilyen kr\u00f3nikus betegs\u00e9ggel k\u00fczd\u0151ket vesz\u00e9lyezteti legink\u00e1bb.\nHozz\u00e1tette: ez nem jelenti azt, hogy fiatalokat, gyerekeket nem beteg\u00edt meg a v\u00edrus.\nM\u00fcller Cec\u00edlia szerdai sajt\u00f3t\u00e1j\u00e9koztat\u00f3j\u00e1n sz\u00f3lt arr\u00f3l is: a v\u00edrussal megfert\u0151z\u00f6ttek 80 sz\u00e1zal\u00e9ka nem vagy legfeljebb enyhe t\u00fcneteket \u00e9szlel mag\u00e1n \u00e9s nem fordul orvoshoz. Ez\u00e9rt is fontos, hogy mindenki tartsa be a j\u00e1rv\u00e1ny\u00fcgyi szab\u00e1lyokat, hiszen t\u00fcnetmentes ember is lehet v\u00edrushordoz\u00f3 \u00e9s terjesztheti a betegs\u00e9get.\nAz 525 igazolt fert\u0151z\u00f6ttek 25 sz\u00e1zal\u00e9ka t\u00fcnetmentes, 35 sz\u00e1zal\u00e9k\u00e1nak enyhe t\u00fcnetei vannak, 17 ember l\u00e9legeztet\u0151 g\u00e9pen van, 6 sz\u00e1zal\u00e9kuk pedig m\u00e1s intenz\u00edv ell\u00e1t\u00e1sra szorul.\nNegyven ember gy\u00f3gyultan t\u00e1vozott a k\u00f3rh\u00e1zb\u00f3l, teh\u00e1t azok is meg tudnak gy\u00f3gyulni, akik k\u00f3rh\u00e1zi \u00e1pol\u00e1sra szorulnak - mondta. Hozz\u00e1tette: term\u00e9szetesen annak, akinek m\u00e1r l\u00e9legeztet\u0151 g\u00e9pre van sz\u00fcks\u00e9ge, rosszabbak a gy\u00f3gyul\u00e1si es\u00e9lyei.\nM\u00fcller Cec\u00edlia felh\u00edvta a figyelmet arra is, hogy akik eg\u00e9szs\u00e9gesek \u00e9s naponta dolgozni j\u00e1rnak, azok a munkahely\u00fck\u00f6n \u00e9s utaz\u00e1s k\u00f6zben is tarts\u00e1k be a m\u00e1sf\u00e9l m\u00e9teres t\u00e1vols\u00e1got, gyakran mossanak kezet \u00e9s szell\u0151ztessenek.\nK\u00fcl\u00f6n\u00f6sen figyelni\u00fck kell erre azoknak, akik egy h\u00e1ztart\u00e1sban \u00e9lnek id\u0151s vagy kr\u00f3nikus betegs\u00e9ggel k\u00fczd\u0151 emberrel - mondta. Azt tan\u00e1csolta, hogy haza\u00e9rve m\u00e1r az el\u0151szob\u00e1ban fert\u0151tlen\u00edts\u00e9k a kez\u00fcket, azonnal \u00f6lt\u00f6zzenek \u00e1t, majd \u00fajra mossanak kezet vagy zuhanyozzanak le. Figyeljenek arra is, hogy a holmijukat k\u00fcl\u00f6n kezelj\u00e9k, ruh\u00e1jukat - ha nem 90 fokos programot haszn\u00e1lnak - elk\u00fcl\u00f6n\u00edtve moss\u00e1k. A k\u00fcl\u00f6nb\u00f6z\u0151 fel\u00fcleteket rendszeresen fert\u0151tlen\u00edts\u00e9k v\u00edrus\u00f6l\u0151 hat\u00e1s\u00fa tiszt\u00edt\u00f3szerekkel, valamint s\u0171r\u0171n \u00e9s szisztematikusan takar\u00edtsanak.\nM\u00fcller Cec\u00edlia k\u00e9rd\u00e9sre v\u00e1laszolva elmondta: a k\u00f3rh\u00e1zban l\u00e9v\u0151ket megilleti a kapcsolattart\u00e1s joga a hozz\u00e1tartoz\u00f3ikkal, de a nagyon leterhelt k\u00f3rh\u00e1zi szem\u00e9lyzet nem tud \u00e1lland\u00f3an a hozz\u00e1tartoz\u00f3k rendelkez\u00e9s\u00e9re \u00e1llni. Javasolta az int\u00e9zm\u00e9nyeknek, hogy jel\u00f6ljenek meg egy id\u0151szakaszt, amikor a hozz\u00e1tartoz\u00f3k \u00e9rdekl\u0151dhetnek n\u00e1luk.\nCsomagot kaphatnak a betegek, de nem lehet szem\u00e9lyesen \u00e1tadni nekik - tette hozz\u00e1.\nElmondta azt is: a v\u00e1ls\u00e1gos \u00e1llapot\u00fa, v\u00e9gst\u00e1diumban l\u00e9v\u0151 betegekkel az int\u00e9zm\u00e9nyek biztos\u00edtj\u00e1k a kapcsolattart\u00e1st, megfelel\u0151 szab\u00e1lyok betart\u00e1s\u00e1val.\nSzint\u00e9n k\u00e9rd\u00e9sre reag\u00e1lva kijelentette: az elhunytak adatainak nyilv\u00e1noss\u00e1gra hoz\u00e1sakor az adatkezel\u00e9s szab\u00e1lyai szerint j\u00e1rtak el, a k\u00f6z\u00f6ltek alapj\u00e1n nem azonos\u00edthat\u00f3k az emberek, de szerettek volna hiteles t\u00e1j\u00e9koztat\u00e1st ny\u00fajtani az elhunytak kor\u00e1r\u00f3l \u00e9s alapbetegs\u00e9g\u00e9r\u0151l.\nSz\u00f3lt arr\u00f3l, hogy a tiroli s\u00edparadicsomb\u00f3l hazat\u00e9r\u0151k k\u00f6z\u00fcl csak azoknak nem kell k\u00e9t h\u00e9tre karant\u00e9nba vonulniuk, akik az osztr\u00e1k hat\u00f3s\u00e1gokt\u00f3l igazol\u00e1st hoztak arr\u00f3l, hogy m\u00e1r Ausztri\u00e1ban let\u00f6lt\u00f6tt\u00e9k a k\u00e9thetes hat\u00f3s\u00e1gi karant\u00e9nt, \u00e9s ez id\u0151 alatt t\u00fcnetmentesek voltak.\nReag\u00e1lva a sajt\u00f3h\u00edrre, amely szerint a TBC ellen haszn\u00e1lt BCG-olt\u00e1s hat\u00e1sos lehet a koronav\u00edrus okozta megbeteged\u00e9s kezel\u00e9s\u00e9ben, ismertette: jelenleg k\u00eds\u00e9rleti st\u00e1diumban van a kutat\u00e1s, amely ezt igazolhatn\u00e1. Hozz\u00e1tette: ha beigazol\u00f3dik a BCG pozit\u00edv hat\u00e1sa, akkor a magyar lakoss\u00e1g j\u00f3 helyzetben van, mert 1953 \u00f3ta k\u00f6telez\u0151en mindenki megkapja, m\u00e9g \u00fajsz\u00fcl\u00f6ttk\u00e9nt ezt a v\u00e9d\u0151olt\u00e1st.\nA k\u00f3rh\u00e1zi kapacit\u00e1sokra vonatkoz\u00f3 k\u00e9rd\u00e9sre felelve M\u00fcller Cec\u00edlia hangs\u00falyozta: pontosan kidolgozott \u00fctemterv szerint, h\u00e9tr\u0151l h\u00e9tre n\u00f6velik a potenci\u00e1lis betegeket fogad\u00f3 int\u00e9zm\u00e9nyek sz\u00e1m\u00e1t, folyamatosan vonj\u00e1k be a k\u00f3rh\u00e1zakat. \"Sz\u00e1mos pufferkapacit\u00e1ssal rendelkez\u00fcnk (.), b\u00edzunk abban, hogy nem kell ig\u00e9nybe venni \u0151ket, de felk\u00e9sz\u00fcl\u00fcnk a legrosszabb lehet\u0151s\u00e9gre is\" - fogalmazott a tisztif\u0151orvos.\n\u00a0\nForr\u00e1s: MTI\n\u00a0\n\n"}]