[{"date": "2020-04-27 12:00", "url": "https://koronavirus.gov.hu/cikkek/folyamatosak-szallitasok-kinai-nagyvarosokbol", "h1": "Folyamatosak a sz\u00e1ll\u00edt\u00e1sok k\u00ednai nagyv\u00e1rosokb\u00f3l", "body": "\nA K\u00edna \u00e9s Magyarorsz\u00e1g k\u00f6z\u00f6tti l\u00e9gih\u00edd j\u00f3l m\u0171k\u00f6dik, folyamatos a koronav\u00edrus-j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges \u00e1ruk sz\u00e1ll\u00edt\u00e1sa k\u00ednai nagyv\u00e1rosokb\u00f3l - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, napirend el\u0151tt az Orsz\u00e1ggy\u0171l\u00e9sben.\n\n\nT\u00e1j\u00e9koztat\u00e1sa szerint az elm\u00falt h\u00e9ten 20 rep\u00fcl\u0151vel \u00e9s - m\u00e1s eur\u00f3pai repterekr\u0151l - 5 kamionnal \u00e9rkezett k\u00ednai \u00e1ru a v\u00e9dekez\u00e9shez Budapestre.\nEgy h\u00e9t alatt 9 820 600 maszkot sz\u00e1ll\u00edtottak Magyarorsz\u00e1gra, a j\u00e1rv\u00e1ny kit\u00f6r\u00e9se \u00f3ta \u00f6sszesen 86 247 290-et. Ezen fel\u00fcl m\u00e9g 62 500 150 maszkra van szerz\u0151d\u00e9ses \u00e1llom\u00e1ny - k\u00f6z\u00f6lte a miniszter, hozz\u00e1t\u00e9ve: a m\u00falt h\u00e9ten 215 l\u00e9legeztet\u0151g\u00e9pet is import\u00e1lt Magyarorsz\u00e1g, \u00e9s megkezd\u0151d\u00f6tt a k\u00e9sz\u00fcl\u00e9kek m\u0171k\u00f6d\u00e9s\u00e9hez sz\u00fcks\u00e9ges eszk\u00f6z\u00f6k besz\u00e1ll\u00edt\u00e1sa is, \u00edgy p\u00e9ld\u00e1ul j\u00f6tt 900 beteg\u0151rz\u0151-monitor \u00e9s 120 k\u00f6zponti monitor.\nV\u00e9d\u0151felszerel\u00e9sekb\u0151l - izol\u00e1ci\u00f3s k\u00f6penyekb\u0151l, sapk\u00e1kb\u00f3l, keszty\u0171kb\u0151l, arcv\u00e9d\u0151kb\u0151l - 20 096 845 term\u00e9k \u00e9rkezett az eltelt egy h\u00e9tben, \u00edgy eddig \u00f6sszesen 51 498 105, \u00e9s m\u00e9g van szerz\u0151d\u00e9ses \u00e1llom\u00e1ny 8 086 991 darabra.\nA tesztek alkalmaz\u00e1sa tov\u00e1bbra is az Eg\u00e9szs\u00e9g\u00fcgyi Vil\u00e1gszervezet (WHO) el\u0151\u00edr\u00e1sai szerint t\u00f6rt\u00e9nik - mondta a t\u00e1rcavezet\u0151, jelezve, hogy egy h\u00e9t alatt 1 010 112 tesztet import\u00e1lt Magyarorsz\u00e1g, \u00e9s m\u00e9g van szerz\u0151d\u00e9s 1 994 137-re.\nSzijj\u00e1rt\u00f3 P\u00e9ter arr\u00f3l is besz\u00e1molt, hogy K\u00edn\u00e1ban \u00fajabb 400 ezer favipiravir nev\u0171 gy\u00f3gyszer beszerz\u00e9s\u00e9re k\u00f6t\u00f6ttek szerz\u0151d\u00e9st.\nA miniszter K\u00edna mellett k\u00f6sz\u00f6netet mondott Kazahszt\u00e1nnak \u00e9s Azerbajdzs\u00e1nnak is a Budapestre tart\u00f3 sz\u00e1ll\u00edtm\u00e1nyok eset\u00e9ben a technikai lesz\u00e1ll\u00e1sok lehet\u0151s\u00e9g\u00e9nek biztos\u00edt\u00e1s\u00e1\u00e9rt.\n\n\"Tov\u00e1bbra is a folyamatos sz\u00e1ll\u00edt\u00e1sok biztos\u00edtani fogj\u00e1k a folyamatos ell\u00e1t\u00e1st, hiszen minden magyar felel\u0151s minden magyar\u00e9rt, \u00edgy hat\u00e1ron innen \u00e9s hat\u00e1ron t\u00fal is minden magyar sz\u00e1m\u00edthat r\u00e1nk\" - hangs\u00falyozta Szijj\u00e1rt\u00f3 P\u00e9ter.\nIsmertette tov\u00e1bb\u00e1, hogy a m\u00falt h\u00e9ten Magyarorsz\u00e1g adom\u00e1nyk\u00e9nt 110 ezer maszkot kapott, \u00e9s a Szentsz\u00e9k k\u00e9r\u00e9s\u00e9re 50 ezer maszkot sz\u00e1ll\u00edtott a Vatik\u00e1nba az id\u0151s papok megv\u00e9d\u00e9s\u00e9re, valamint a P\u00e1pai N\u00e9met-Magyar Koll\u00e9giumban szolg\u00e1latot teljes\u00edt\u0151knek.\nMegjegyezte, a vil\u00e1gj\u00e1rv\u00e1ny ut\u00e1n el kell majd gondolkodni azon, hogy egy \u00e1llam erej\u00e9hez hozz\u00e1j\u00e1rul egy saj\u00e1t l\u00e9gi tehersz\u00e1ll\u00edt\u00e1si kapacit\u00e1s kidolgoz\u00e1sa.\nA j\u00e1rv\u00e1ny ut\u00e1n t\u00f6bb k\u00f6vetkeztet\u00e9st is le kell majd vonni, de az a tanuls\u00e1g m\u00e1r most l\u00e1that\u00f3, hogy nem biztos, hogy helyes, ha \"egy strat\u00e9giai \u00e1gazatban egy komplett kontinens ki van szolg\u00e1ltatva egy k\u00fcls\u0151 t\u00e9nyez\u0151nek\" - tette hozz\u00e1.\nSzijj\u00e1rt\u00f3 P\u00e9ter arra is kit\u00e9rt, hogy a nemzetk\u00f6zi politikai \u00e9letben arr\u00f3l sz\u00f3lnak a h\u00edrek, egyes orsz\u00e1gok milyen m\u00f3don laz\u00edtanak a koronav\u00edrus-j\u00e1rv\u00e1ny miatti int\u00e9zked\u00e9seken. Az err\u0151l sz\u00f3l\u00f3 vita m\u00e9g hosszan fog tartani, az azonban biztos, hogy min\u00e9l szigor\u00fabbak a korl\u00e1toz\u00e1sok, ann\u00e1l lassabban terjed a v\u00edrus - mondta.\nForr\u00e1s: MTI\n\n"}]