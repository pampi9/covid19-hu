[{"date": "2020-04-30 17:16", "url": "https://koronavirus.gov.hu/cikkek/varga-szinte-minden-gazdasagi-szereplot-erintenek-az-adokonnyito-javaslatok", "h1": "Varga: szinte minden gazdas\u00e1gi szerepl\u0151t \u00e9rintenek az ad\u00f3k\u00f6nny\u00edt\u0151 javaslatok", "body": "\nA P\u00e9nz\u00fcgyminiszt\u00e9rium \u00e1ltal beny\u00fajtott, a koronav\u00edrus-j\u00e1rv\u00e1ny gazdas\u00e1gi hat\u00e1sait ad\u00f3int\u00e9zked\u00e9sekkel m\u00e9rs\u00e9kl\u0151 t\u00f6rv\u00e9nyjavaslat szinte minden gazdas\u00e1gi szerepl\u0151t \u00e9rint - mondta Varga Mih\u00e1ly p\u00e9nz\u00fcgyminiszter a Facebook-odal\u00e1n cs\u00fct\u00f6rt\u00f6k\u00f6n k\u00f6zz\u00e9tett vide\u00f3ban.\n\n\"A t\u00f6rv\u00e9nyjavaslat m\u00e1r el\u00e9rhet\u0151 a parlament honlapj\u00e1n, a d\u00f6nt\u00e9s az Orsz\u00e1ggy\u0171l\u00e9s\u00e9. B\u00edzom abban, hogy minden parlamenti k\u00e9pvisel\u0151, a p\u00e1rtpolitik\u00e1t f\u00e9lret\u00e9ve a magyar emberek \u00e9rdekeit helyezi el\u0151t\u00e9rbe \u00e9s megszavazza, t\u00e1mogatja az ad\u00f3cs\u00f6kkent\u0151 javaslatokat\" - mondta\u00a0\u00a0a p\u00e9nz\u00fcgyminiszter.\nA szoci\u00e1lis hozz\u00e1j\u00e1rul\u00e1si ad\u00f3 (szocho) m\u00e9rt\u00e9ke 2 sz\u00e1zal\u00e9kponttal cs\u00f6kken j\u00falius 1-j\u00e9n, ami t\u00f6bb mint 300 ezer v\u00e1llalkoz\u00e1st \u00e9s mintegy 4 milli\u00f3 munkav\u00e1llal\u00f3t \u00e9rint, \u00e9s a javaslat szerint a cs\u00f6kken\u00e9s a vesz\u00e9lyhelyzetet k\u00f6vet\u0151en is \u00e9rv\u00e9nyben marad - mondta a t\u00e1rcavezet\u0151.\nHozz\u00e1tette, a szocho cs\u00f6kkent\u00e9s\u00e9vel az ekh\u00f3z\u00f3k is j\u00f3l j\u00e1rnak, j\u00falius 1-j\u00e9t\u0151l 2 sz\u00e1zal\u00e9kponttal cs\u00f6kken az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekho). Ez 40 ezer mag\u00e1nszem\u00e9lyt \u00e9rint, k\u00f6zt\u00fck p\u00e9ld\u00e1ul az \u00fajs\u00e1g\u00edr\u00f3kat is, akiknek az \u00edgy fizetett j\u00f6vedelme ut\u00e1n a foglalkoztat\u00f3 j\u00falius 1-j\u00e9t\u0151l a jelenlegi 17,5 sz\u00e1zal\u00e9k helyett csak 15,5 sz\u00e1zal\u00e9k ekh\u00f3t fizet.\n\nEzzel p\u00e1rhuzamosan mintegy 300 ezer kat\u00e1snak n\u0151 az ell\u00e1t\u00e1si alapja j\u00faliust\u00f3l. Annak a kisad\u00f3z\u00f3nak, aki 50 ezer forint t\u00e9teles ad\u00f3t fizet, az ell\u00e1t\u00e1si alapja havi 98 100 forintr\u00f3l 102 ezer forintra, m\u00edg a 75 ezer forintot fizet\u0151nek 164 ezer forintr\u00f3l 170 ezer forintra emelkedik. K\u00e9s\u0151bb ennek k\u00f6vetkezt\u00e9ben magasabb nyugd\u00edjra is sz\u00e1m\u00edthatnak - mutatott r\u00e1 Varga Mih\u00e1ly.\nA javaslat alapj\u00e1n teljes t\u00e1rsas\u00e1giad\u00f3-mentess\u00e9g j\u00e1rhat az \u00fajrabefektetett profitra, az \u00fajabb befektet\u00e9s\u00f6szt\u00f6nz\u0151 int\u00e9zked\u00e9s 10 milli\u00e1rd forintot hagyhat majd a c\u00e9gekn\u00e9l. Ez azt jelenti, hogy az elk\u00f6vetkezend\u0151 n\u00e9gy \u00e9vben a magyarorsz\u00e1gi beruh\u00e1z\u00e1st tervez\u0151 c\u00e9gek eset\u00e9ben a beruh\u00e1z\u00e1sra ford\u00edtand\u00f3 nyeres\u00e9g teljes t\u00e1rsas\u00e1giad\u00f3-mentess\u00e9gben r\u00e9szes\u00fcl. A kedvezm\u00e9nnyel minden hazai v\u00e1llalkoz\u00e1s \u00e9lhet, de a kedvez\u0151 szab\u00e1ly hat\u00e1s\u00e1ra ak\u00e1r a k\u00fclf\u00f6ldi sz\u00e9khely\u0171, Magyarorsz\u00e1gon tev\u00e9kenyked\u0151 multik is d\u00f6nthetnek \u00fagy, hogy a tavalyi nyeres\u00e9g\u00fcket nem k\u00fclf\u00f6ldre viszik ki, hanem Magyarorsz\u00e1gon fektetik be. A kedvezm\u00e9ny ig\u00e9nybev\u00e9tel\u00e9hez most csak a d\u00f6nt\u00e9st kell meghozni, a beruh\u00e1z\u00e1s megval\u00f3s\u00edt\u00e1s\u00e1ra n\u00e9gy \u00e9v \u00e1ll rendelkez\u00e9sre - jegyezte meg a p\u00e9nz\u00fcgyminiszter.\nA javaslat rendelkezik a bankok j\u00e1rv\u00e1ny\u00fcgyi k\u00fcl\u00f6nad\u00f3j\u00e1nak visszat\u00e9r\u00edt\u00e9s\u00e9r\u0151l is - mondta Varga Mih\u00e1ly.\nMagyar\u00e1zata alapj\u00e1n a bankok az \u00e1ltal\u00e1nos k\u00f6zterheiken fel\u00fcl 2010 \u00f3ta j\u00e1rulnak hozz\u00e1 k\u00fcl\u00f6nad\u00f3val a k\u00f6lts\u00e9gvet\u00e9si bev\u00e9telekhez, az id\u00e9n t\u00f6bb mint 270 milli\u00e1rd forintot fizetnek majd be a tranzakci\u00f3s illet\u00e9k \u00e9s a bankad\u00f3 r\u00e9v\u00e9n. A j\u00e1rv\u00e1ny\u00fcgyi k\u00fcl\u00f6nad\u00f3t, mintegy 55 milli\u00e1rd forintot ezen fel\u00fcl vetett\u00e9k ki az id\u00e9n a bankokra, azonban a befizetett \u00f6sszeget\u00a0\u00a0a k\u00f6vetkez\u0151 \u00f6t \u00e9vben egyenl\u0151 r\u00e9szletekben levonhatj\u00e1k majd a bankad\u00f3b\u00f3l.\nA p\u00e9nzint\u00e9zetek m\u00e1r a hitelt\u00f6rleszt\u00e9si morat\u00f3riummal is seg\u00edtett\u00e9k a j\u00e1rv\u00e1ny\u00fcgyi v\u00e9dekez\u00e9st, a bankrendszer seg\u00edts\u00e9gny\u00fajt\u00e1sa r\u00e9v\u00e9n id\u00e9n 3500 milli\u00e1rd forintot hagyhat a rendszer a csal\u00e1dokn\u00e1l \u00e9s a v\u00e1llalkoz\u00e1sokn\u00e1l - mondta Varga Mih\u00e1ly.\nA miniszter kiemelte, hogy a beny\u00fajtott javaslat szerint a nagy bev\u00e9tel\u0171 kiskereskedelmi l\u00e1ncok a vesz\u00e9lyhelyzetet k\u00f6vet\u0151en is hozz\u00e1j\u00e1rulnak a k\u00f6zterhekhez. A c\u00e9l az, hogy az egyens\u00falyjav\u00edt\u00f3 l\u00e9p\u00e9sek \u00e9s int\u00e9zked\u00e9sek terh\u00e9t ne a magyar csal\u00e1dok, hanem azon szerepl\u0151k viselj\u00e9k, amelyek a j\u00e1rv\u00e1nyt megel\u0151z\u0151 id\u0151szakban kiemelked\u0151 nyeres\u00e9gre \u00e9s piaci el\u0151nyre is tettek szert - fejtette ki.\n\n\nMTI 2020. \u00e1prilis 30.\n\n"}]