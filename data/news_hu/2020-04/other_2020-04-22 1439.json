[{"date": "2020-04-22 14:39", "url": "https://koronavirus.gov.hu/cikkek/orszagszerte-tobb-szaz-idosotthon-fertotleniteset-kezdtek-meg-katonak", "h1": "Orsz\u00e1gszerte t\u00f6bb sz\u00e1z id\u0151sotthon fert\u0151tlen\u00edt\u00e9s\u00e9t kezdt\u00e9k meg a katon\u00e1k", "body": "\nA j\u00e1rv\u00e1ny tov\u00e1bbterjed\u00e9s\u00e9nek lass\u00edt\u00e1sa \u00e9rdek\u00e9ben a Magyar Honv\u00e9ds\u00e9g alakulatai \u00e1prilis 22-\u00e9n \u00fajabb id\u0151sotthonok fert\u0151tlen\u00edt\u00e9s\u00e9t kezdt\u00e9k meg.\n\n\nA Magyar Honv\u00e9ds\u00e9g sz\u00e1m\u00e1ra kiemelten fontos a magyar \u00e1llampolg\u00e1rok biztons\u00e1ga, ez\u00e9rt saj\u00e1t er\u0151inek \u00e9s kritikus k\u00e9pess\u00e9geinek meg\u00f3v\u00e1sa mellett \u2013 az Operat\u00edv T\u00f6rzs feladatszab\u00e1sa alapj\u00e1n \u2013 tov\u00e1bbra is minden rendelkez\u00e9sre \u00e1ll\u00f3 k\u00e9pess\u00e9ggel seg\u00edti a v\u00e9dekez\u00e9st a kialakult j\u00e1rv\u00e1ny\u00fcgyi helyzetben. C\u00e9lunk, hogy az orsz\u00e1g lakosai a lehet\u0151 legt\u00f6bb \u00e9s legsz\u00e9lesebb k\u00f6r\u0171 seg\u00edts\u00e9get kapj\u00e1k meg. Ez\u00e9rt vesznek r\u00e9szt a katon\u00e1k m\u00e1r a kezdetekt\u0151l minden rendelkez\u00e9sre \u00e1ll\u00f3 k\u00e9pess\u00e9ggel a koronav\u00edrus j\u00e1rv\u00e1ny magyarorsz\u00e1gi terjed\u00e9s\u00e9nek megf\u00e9kez\u00e9se \u00e9rdek\u00e9ben v\u00e9gzett feladatokban.\nAz orsz\u00e1gos tisztif\u0151orvos \u00e1prilis 12-\u00e9n rendelte el a f\u0151v\u00e1rosban a Pesti \u00fati Id\u0151sek Otthona fert\u0151tlen\u00edt\u00e9s\u00e9t, amelyet az MH 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj speci\u00e1lisan k\u00e9pzett katon\u00e1i v\u00e9geztek el. Az \u00f6t napig tart\u00f3 fert\u0151tlen\u00edt\u00e9sre egy huszon\u00f6t f\u0151s, \u00fagynevezett Biol\u00f3giai Mentes\u00edt\u0151 Csoport \u00e9rkezett k\u00e9zi eszk\u00f6z\u00f6kkel, \u00e9s anyagokkal a k\u00fcl\u00f6nb\u00f6z\u0151 fert\u0151tlen\u00edt\u00e9si \u00e9s mentes\u00edt\u00e9si feladatot ell\u00e1t\u00e1s\u00e1ra.\n\nAz Operat\u00edv T\u00f6rzs d\u00f6nt\u00e9se alapj\u00e1n a n\u00e9peg\u00e9szs\u00e9g\u00fcgyi szakemberek orsz\u00e1gosan felm\u00e9rt\u00e9k az id\u0151sotthonok k\u00f6r\u00e9ben a koronav\u00edrus elleni fert\u0151tlen\u00edt\u00e9s sz\u00fcks\u00e9gszer\u0171s\u00e9g\u00e9t, \u00e9s a Magyar Honv\u00e9ds\u00e9g k\u00e9pess\u00e9geinek felhaszn\u00e1l\u00e1s\u00e1val \u00e1prilis 22-\u00e9n kezdet\u00e9t vette t\u00f6bb sz\u00e1z int\u00e9zm\u00e9ny t\u00e9r\u00edt\u00e9smentes fert\u0151tlen\u00edt\u00e9se. A felm\u00e9r\u00e9sek sor\u00e1n az int\u00e9zm\u00e9nyvezet\u0151ket szakemberek keresik fel, akik nyilatkoznak arr\u00f3l, hogy ig\u00e9nylik-e a katon\u00e1k seg\u00edts\u00e9g\u00e9t. A fert\u0151tlen\u00edt\u00e9s f\u0151bb ter\u00fcletei az int\u00e9zm\u00e9nyek bej\u00e1ratai, k\u00fcls\u0151 ter\u00fcletei \u00e9s a k\u00f6z\u00f6s helyis\u00e9gek.\nA Magyar Honv\u00e9ds\u00e9g mentes\u00edt\u00e9sben r\u00e9sztvev\u0151 katon\u00e1i garant\u00e1lj\u00e1k a feladat hat\u00e9kony \u00e9s gyors v\u00e9grehajt\u00e1s\u00e1t, a legkisebb kellemetlens\u00e9get okozva ezzel az id\u0151s embereknek. Az \u0151 \u00e9rdekeik, biztons\u00e1guk \u00e9s m\u00e9lt\u00f3s\u00e1guk szem el\u0151tt tart\u00e1sa mellett kiemelten figyelnek az int\u00e9zm\u00e9nyvezet\u0151 \u00e1ltal meghat\u00e1rozott szakmai szempontokra, \u00e9s az int\u00e9zm\u00e9ny lehet\u0151s\u00e9geire. A fert\u0151tlen\u00edt\u00e9st minden int\u00e9zm\u00e9nyben a vezet\u0151 ig\u00e9nyeinek megfelel\u0151en \u00e9s az \u00e1ltala meghat\u00e1rozott ter\u00fcleteken, helyis\u00e9gekben hajtj\u00e1k v\u00e9gre.\nA fert\u0151tlen\u00edt\u00e9st a sz\u00e9kesfeh\u00e9rv\u00e1ri vegyiv\u00e9delmi z\u00e1szl\u00f3alj \u00e1llom\u00e1nya, valamint az \u00e1ltaluk felk\u00e9sz\u00edtett, \u00e9s a jelen feladatra speci\u00e1lisan kik\u00e9pzett k\u00f6zel 700 f\u0151 szerz\u0151d\u00e9ses \u00e9s tartal\u00e9kos katona v\u00e9gzi. A feladatba bevont katon\u00e1k felk\u00e9sz\u00fcltek a k\u00e9zi, valamint a g\u00e9pekkel t\u00f6rt\u00e9n\u0151 mentes\u00edt\u00e9sre, fert\u0151tlen\u00edt\u00e9sre is.\n\u00a0\nForr\u00e1s: Honvedelem.hu\n\n"}]