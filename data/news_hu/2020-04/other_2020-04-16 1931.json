[{"date": "2020-04-16 19:31", "url": "https://koronavirus.gov.hu/cikkek/konnyebben-vehetnek-reszt-taxisok-hazhozszallitasban", "h1": "K\u00f6nnyebben vehetnek r\u00e9szt a taxisok a h\u00e1zhozsz\u00e1ll\u00edt\u00e1sban", "body": "\nAz emberek eg\u00e9szs\u00e9g\u00e9nek v\u00e9delme \u00e9rdek\u00e9ben mindent meg kell tenni, de az \u00e9letnek \u00e9lhet\u0151nek kell maradnia, \u00e9s gondolnunk kell arra is, hogy a nemzetgazdas\u00e1got talpra kell \u00e1ll\u00edtanunk \u2013 mondta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) miniszterhelyettese, parlamenti \u00e9s strat\u00e9giai \u00e1llamtitk\u00e1ra egy \u00faj, az \u00e9ttermi \u00e9telek \u00e9s napi fogyaszt\u00e1si cikkek h\u00e1zhozsz\u00e1ll\u00edt\u00e1s\u00e1t megk\u00f6nny\u00edt\u0151 int\u00e9zked\u00e9ssel \u00f6sszef\u00fcgg\u00e9sben a koronavirus.gov.hu-nak. A 2020. \u00e1prilis 15-\u00e9n megjelent rendelet sz\u00e9les k\u00f6rben teszi lehet\u0151v\u00e9 a taxisok, taxit\u00e1rsas\u00e1gok r\u00e9szv\u00e9tel\u00e9t az \u00e1ruk kisz\u00e1ll\u00edt\u00e1s\u00e1ban azzal, hogy e tev\u00e9kenys\u00e9g\u00fck v\u00e9gz\u00e9se sor\u00e1n mentes\u00edti \u0151ket a szem\u00e9lysz\u00e1ll\u00edt\u00e1sra vonatkoz\u00f3 k\u00f6vetelm\u00e9nyek al\u00f3l a vesz\u00e9lyhelyzet idej\u00e9re. \n\u00a0\n\n\u201eEz nagy seg\u00edts\u00e9g azoknak a \u00e9ttermeknek \u00e9s \u00fczleteknek, amelyek a megn\u00f6vekedett h\u00e1zhozsz\u00e1ll\u00edt\u00e1si ig\u00e9nyeket csak nehezen tudj\u00e1k teljes\u00edteni, emellett pedig a szem\u00e9lysz\u00e1ll\u00edt\u00f3knak is j\u00f3 lehet\u0151s\u00e9g, hiszen a jelent\u0151sen megcsappant utassz\u00e1m miatt kies\u0151 bev\u00e9teleik egy r\u00e9sz\u00e9t \u00edgy p\u00f3tolni tudj\u00e1k\u201d \u2013 fejtette ki Schanda Tam\u00e1s, hozz\u00e1t\u00e9ve, hogy mindezzel a v\u00e1s\u00e1rl\u00f3k is j\u00f3l j\u00e1rnak, hiszen az \u00fajabb szolg\u00e1ltat\u00f3k bevon\u00e1s\u00e1val hamarabb juthatnak hozz\u00e1 a megv\u00e1s\u00e1rolt \u00e1rukhoz.\nA miniszterhelyettes arr\u00f3l is besz\u00e9lt, hogy az \u00e1tmeneti szab\u00e1lyoz\u00e1st az \u00e9rintett piaci szerepl\u0151kkel egyeztetve alkott\u00e1k meg. \u201eAz ITM, mint gazdas\u00e1gi t\u00e1rca folyamatos kapcsolatot tart a kamar\u00e1kkal \u00e9s az egyes \u00e1gazatok szakmai, \u00e9rdekk\u00e9pviseleti szervezeteivel. A h\u00e1zhozsz\u00e1ll\u00edt\u00e1s egyszer\u0171s\u00edt\u00e9s\u00e9t szolg\u00e1l\u00f3 int\u00e9zked\u00e9seket is vel\u00fck egyeztetve l\u00e9ptett\u00fck \u00e9letbe\u201d \u2013 sz\u00f6gezte le.\nA miniszterhelyettes eml\u00e9keztetett arra, hogy a korm\u00e1ny els\u0151k\u00e9nt a taxisok sz\u00e1m\u00e1ra adott mentess\u00e9get a kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja (kata) fizet\u00e9se al\u00f3l j\u00fanius v\u00e9g\u00e9ig, \u00e9s az \u00faj szab\u00e1lyoz\u00e1s ezt a ad\u00f3kedvezm\u00e9nyt a kisz\u00e1ll\u00edt\u00e1si tev\u00e9kenys\u00e9gre is kiterjeszti. M\u00e1rciusban megk\u00f6nny\u00edtett\u00e9k az \u00fczleten k\u00edv\u00fcli kereskedelmi tev\u00e9kenys\u00e9g \u00e9s a csomagk\u00fcld\u0151 kereskedelem v\u00e9gz\u00e9s\u00e9t a v\u00e1llalkoz\u00e1sok sz\u00e1m\u00e1ra. A vesz\u00e9lyhelyzet idej\u00e9n e tev\u00e9kenys\u00e9gek bejelent\u00e9s \u00e9s nyilv\u00e1ntart\u00e1sba v\u00e9tel n\u00e9lk\u00fcl folytathat\u00f3ak, ha a keresked\u0151 napi fogyaszt\u00e1si cikket vagy \u00e9ttermi \u00e9telt forgalmaz. Az \u00fajabb l\u00e9p\u00e9ssel az e feladatokba szerz\u0151d\u00e9sekkel bevont taxis v\u00e1llalkoz\u00e1sok egy\u00e9rtelm\u0171 \u00e1tmeneti szab\u00e1lyoz\u00e1s ment\u00e9n seg\u00edthetik a l\u00e9tfontoss\u00e1g\u00fa cikkek h\u00e1zhozsz\u00e1ll\u00edt\u00e1s\u00e1t.\nSchanda Tam\u00e1s kiemelte, hogy a rendelkez\u00e9s kiz\u00e1r\u00f3lag az eml\u00edtett \u00e1rusz\u00e1ll\u00edt\u00e1s sor\u00e1n ad ideiglenes felment\u00e9st a szem\u00e9lysz\u00e1ll\u00edt\u00e1s k\u00f6telez\u0151 felt\u00e9teleinek alkalmaz\u00e1sa al\u00f3l, ennek megfelel\u0151en utas \u00e9s \u00e1ru egyszerre tov\u00e1bbra sem sz\u00e1ll\u00edthat\u00f3 taxin.\nAz \u00e1tmeneti el\u0151\u00edr\u00e1sokat a szem\u00e9lyg\u00e9pkocsival k\u00f6z\u00fati szem\u00e9lysz\u00e1ll\u00edt\u00e1st v\u00e9gz\u0151 szolg\u00e1ltat\u00f3knak a vesz\u00e9lyhelyzet sor\u00e1n a lakoss\u00e1g ell\u00e1t\u00e1s\u00e1ban val\u00f3 r\u00e9szv\u00e9tel\u00e9r\u0151l sz\u00f3l\u00f3, 115/2020. (IV. 15.) korm\u00e1nyrendelet tartalmazza.\n\n\n\n"}]