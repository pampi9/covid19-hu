[{"date": "2020-04-14 10:23", "url": "https://koronavirus.gov.hu/cikkek/hirdetesi-felulettel-segiti-helyi-termeloket-az-agrarminiszterium-es-nebih", "h1": "Hirdet\u00e9si fel\u00fclettel seg\u00edti a helyi termel\u0151ket az Agr\u00e1rminiszt\u00e9rium \u00e9s a N\u00e9bih", "body": "\nHirdet\u00e9si fel\u00fclettel szeretn\u00e9 seg\u00edteni a helyi termel\u0151k \u00e9s potenci\u00e1lis v\u00e1s\u00e1rl\u00f3ik \u00f6sszek\u00f6t\u00e9s\u00e9t az Agr\u00e1rminiszt\u00e9rium (AM) \u00e9s a Nemzeti \u00c9lelmiszerl\u00e1nc-biztons\u00e1gi Hivatal (N\u00e9bih) - jelentette be Zsig\u00f3 R\u00f3bert \u00e9lelmiszerl\u00e1nc-fel\u00fcgyelet\u00e9rt felel\u0151s \u00e1llamtitk\u00e1r az agr\u00e1rt\u00e1rca k\u00f6zlem\u00e9nye szerint.\n\n\nAz AM k\u00f6zlem\u00e9ny\u00e9ben azt \u00edrta: a kezdem\u00e9nyez\u00e9s c\u00e9lja, hogy b\u0151v\u00fcljenek a neh\u00e9z helyzetbe ker\u00fclt magyar termel\u0151k \u00e9rt\u00e9kes\u00edt\u00e9si lehet\u0151s\u00e9gei. A fel\u00fclet elind\u00edt\u00e1s\u00e1nak els\u0151 l\u00e9p\u00e9sek\u00e9nt a termel\u0151k regisztr\u00e1ci\u00f3j\u00e1t v\u00e1rj\u00e1k, ami egy egyszer\u0171 \u0171rlap kit\u00f6lt\u00e9s\u00e9vel megtehet\u0151 a hivatal\u00a0https://portal.nebih.gov.hu/termelo-kereso oldal\u00e1n.\nA koronav\u00edrus-j\u00e1rv\u00e1ny miatt a helyi termel\u0151k t\u00f6bbs\u00e9ge neh\u00e9z helyzetbe ker\u00fclt: egyre t\u00f6bb piac z\u00e1rja be kapuit, m\u00e1s \u00e9rt\u00e9kes\u00edt\u00e9si fel\u00fclet hi\u00e1ny\u00e1ban pedig a termel\u0151k nehezen tal\u00e1lnak vev\u0151t term\u00e9nyeik, term\u00e9keik sz\u00e1m\u00e1ra. Az Agr\u00e1rminiszt\u00e9rium folyamatosan keresi a lehet\u0151s\u00e9geket e neh\u00e9zs\u00e9gek megold\u00e1s\u00e1ra. Az elm\u00falt hetekben t\u00f6bbek k\u00f6z\u00f6tt szorgalmazt\u00e1k a piacok megfelel\u0151 \u00f3vint\u00e9zked\u00e9sek mellett t\u00f6rt\u00e9n\u0151 \u00fajranyit\u00e1s\u00e1t, de a vend\u00e9gl\u00e1t\u00f3k \u00e9s k\u00f6z\u00e9tkeztet\u0151k figyelm\u00e9t is felh\u00edvt\u00e1k a helyi term\u00e9kek el\u0151nyeire - eml\u00e9keztetett az \u00e1llamtitk\u00e1r.\nA magyar termel\u0151k seg\u00edt\u00e9s\u00e9nek egyik \u00faj eleme a \"termel\u0151keres\u0151\" fel\u00fclet elind\u00edt\u00e1sa. Az \u00e9rdekl\u0151d\u0151 \u0151stermel\u0151k \u00e9s kistermel\u0151k a https://portal.nebih.gov.hu/termelo-kereso oldalon \u00e9rhetik el a regisztr\u00e1ci\u00f3hoz sz\u00fcks\u00e9ges \u0171rlapot. Nev\u00fck \u00e9s el\u00e9rhet\u0151s\u00e9geik mellett az \u00e1ltaluk k\u00edn\u00e1lt f\u0151bb term\u00e9kt\u00edpusokat, valamelyik szakmai azonos\u00edt\u00f3jukat kell megadniuk, tov\u00e1bb\u00e1 azt, hogy v\u00e1llalnak-e kisz\u00e1ll\u00edt\u00e1st. A v\u00e1s\u00e1rl\u00f3k, azaz a lakosok \u00e9s szolg\u00e1ltat\u00f3k (keresked\u0151k, vend\u00e9gl\u00e1t\u00f3k, \u00e9tkeztet\u0151k) a k\u00e9s\u0151bbiekben ugyanezen oldalon t\u00e1j\u00e9koz\u00f3dhatnak arr\u00f3l, hogy kik \u00e9s mit k\u00edn\u00e1lnak elad\u00e1sra a k\u00f6rny\u00e9k\u00fck\u00f6n. A kereshet\u0151 adatb\u00e1zis mellett az adatok t\u00e9rk\u00e9pen is megjelennek, m\u00e9g k\u00f6nnyebb\u00e9 t\u00e9ve a b\u00f6ng\u00e9sz\u00e9st.\nZsig\u00f3 R\u00f3bert \u00e1llamtitk\u00e1r kiemelte, hogy az \u00e9rt\u00e9kes\u00edt\u00e9s folyamat\u00e1ban az agr\u00e1rt\u00e1rca \u00e9s a N\u00e9bih nem vesz r\u00e9szt, a fel\u00fclettel kiz\u00e1r\u00f3lag a kapcsolatfelv\u00e9tel lehet\u0151s\u00e9g\u00e9t szeretn\u00e9k seg\u00edteni a lakoss\u00e1g, a szolg\u00e1ltat\u00f3k \u00e9s a helyi termel\u0151k k\u00f6z\u00f6tt. A helyi term\u00e9k v\u00e1laszt\u00e1sa ugyanis mindenki sz\u00e1m\u00e1ra el\u0151ny\u00f6s. A v\u00e1s\u00e1rl\u00f3k k\u00f6zvetlen k\u00f6rnyezet\u00fckben, \u00edgy fenntarthat\u00f3bb m\u00f3don juthatnak kiv\u00e1l\u00f3 min\u0151s\u00e9g\u0171, magyar alapanyagokhoz, \u00e9lelmiszerekhez. V\u00e1s\u00e1rl\u00e1sukkal pedig t\u00e1mogatj\u00e1k a neh\u00e9z helyzetbe ker\u00fclt helyi termel\u0151ket, akik \u00edgy tov\u00e1bb folytathatj\u00e1k \u00e9rt\u00e9kes munk\u00e1jukat.\n\u00a0\nForr\u00e1s: MTI\n\u00a0\n\n"}]