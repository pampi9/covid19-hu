[{"date": "2020-04-14 13:07", "url": "https://koronavirus.gov.hu/cikkek/folyamatos-vedoeszkozok-behozatala", "h1": "Folyamatos a v\u00e9d\u0151eszk\u00f6z\u00f6k behozatala", "body": "\nFolyamatos az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6k behozatala, a K\u00edna \u00e9s Magyarorsz\u00e1g k\u00f6z\u00f6tti l\u00e9gih\u00edd meg\u00e1ll\u00e1s n\u00e9lk\u00fcl \u00fczemelt h\u00fasv\u00e9t idej\u00e9n is - mondta a k\u00fclgazdas\u00e1gi \u00e9s k\u00fcl\u00fcgyminiszter kedden az Orsz\u00e1ggy\u0171l\u00e9sben.\n\n\nSzijj\u00e1rt\u00f3 P\u00e9ter napirend el\u0151tti felsz\u00f3lal\u00e1s\u00e1ban kifejtette, az elm\u00falt egy h\u00e9t alatt 26 rep\u00fcl\u0151g\u00e9p, azokon \u00f6sszesen 13 milli\u00f3 207 ezer maszk, 6 milli\u00f3 203 ezer v\u00e9d\u0151ruha - k\u00f6zt\u00fck keszty\u0171k, izol\u00e1ci\u00f3s k\u00f6penyek, sapk\u00e1k, arcv\u00e9d\u0151 plexik -, tov\u00e1bb\u00e1 155 ezer teszt \u00e9s 101 l\u00e9legeztet\u0151g\u00e9p \u00e9rkezett.\nKiemelte, Magyarorsz\u00e1gnak t\u00f6bb mint 148 milli\u00f3 700 ezer maszk beszerz\u00e9s\u00e9re van szerz\u0151d\u00e9se, amelyb\u0151l 46 milli\u00f3 855 ezer \u00e9rkezett meg; 3 milli\u00f3 305 ezer tesztre van szerz\u0151d\u00e9s, amelyb\u0151l 352 ezer meg\u00e9rkezett; a 47 milli\u00f3 754 ezer leszerz\u0151d\u00f6tt v\u00e9d\u0151felszerel\u00e9sb\u0151l pedig 20 milli\u00f3 292 ezret vettek \u00e1t.\nEzen a h\u00e9ten is folyamatosan \u00e9rkeznek majd a sz\u00e1ll\u00edt\u00f3-rep\u00fcl\u0151g\u00e9pek Budapestre fed\u00e9lzet\u00fck\u00f6n a v\u00e9dekez\u00e9shez sz\u00fcks\u00e9ges \u00fajabb eszk\u00f6z\u00f6kkel - jelezte.\nA miniszter k\u00f6z\u00f6lte: Magyarorsz\u00e1g a kazah \u00e9s az azeri korm\u00e1nnyal is meg\u00e1llapodott arr\u00f3l, hogy a K\u00edn\u00e1b\u00f3l indul\u00f3, Budapestre tart\u00f3 sz\u00e1ll\u00edt\u00f3-rep\u00fcl\u0151g\u00e9peket mind Nurszultan, mind Baku rep\u00fcl\u0151ter\u00e9n a lehet\u0151 leggyorsabban kezelik \u00e9s engedik tov\u00e1bbrep\u00fclni.\nSz\u00f3lt arr\u00f3l is, hogy sz\u00e1mos orsz\u00e1g k\u00e9rt seg\u00edts\u00e9get Magyarorsz\u00e1gt\u00f3l, \u00e9s a felel\u0151s szomsz\u00e9ds\u00e1gpolitika jegy\u00e9ben ezek k\u00f6z\u00fcl seg\u00edts\u00e9get ny\u00fajtottunk - maszkokkal \u00e9s v\u00e9d\u0151ruh\u00e1kkal - Szerbi\u00e1nak, \u00c9szak-Maced\u00f3ni\u00e1nak, Szlov\u00e9ni\u00e1nak \u00e9s Horv\u00e1torsz\u00e1gnak. \"Min\u00e9l jobban \u00e1llj\u00e1k a k\u00fczdelmet a szomsz\u00e9daink, mi is ann\u00e1l jobb helyzetbe tudunk ker\u00fclni\" - fogalmazott Szijj\u00e1rt\u00f3 P\u00e9ter.\nHozz\u00e1tette: Magyarorsz\u00e1g seg\u00edtett a jelenleg legrosszabb helyzetben l\u00e9v\u0151 Olaszorsz\u00e1gnak is 100 ezer maszkkal \u00e9s 5 ezer v\u00e9d\u0151ruh\u00e1val az olasz korm\u00e1ny k\u00e9r\u00e9se alapj\u00e1n.\nA magyarok lakta hat\u00e1ron t\u00fali ter\u00fcleteken szint\u00e9n komoly kih\u00edv\u00e1sokkal n\u00e9znek szembe, minden hat\u00e1ron t\u00fali magyar k\u00f6z\u00f6ss\u00e9g meg is kereste a magyar korm\u00e1nyt, \u00e9s \"mivel minden magyar felel\u0151s minden magyar\u00e9rt\", az elm\u00falt h\u00e9t v\u00e9g\u00e9n elindultak a sz\u00e1ll\u00edtm\u00e1nyok, amelyek K\u00e1rp\u00e1talja kiv\u00e9tel\u00e9vel m\u00e1r mindenhova meg is \u00e9rkeztek. \u00cdgy Erd\u00e9lybe, Felvid\u00e9kre, Vajdas\u00e1gba, Szlav\u00f3ni\u00e1ba \u00e9s Muravid\u00e9kre \u00f6sszesen 710 ezer maszkot, 32 ezer v\u00e9d\u0151ruh\u00e1t \u00e9s 200 ezer keszty\u0171t k\u00fcld\u00f6tt a magyar korm\u00e1ny - t\u00e1j\u00e9koztatott Szijj\u00e1rt\u00f3 P\u00e9ter.\nV\u00e9g\u00fcl elmondta, hogy ugyan a Magyarorsz\u00e1gt\u00f3l seg\u00edts\u00e9get k\u00e9r\u0151k list\u00e1j\u00e1n\u00e1l j\u00f3val r\u00f6videbb, de van egy olyan lista is, amelyen a magyaroknak seg\u00edts\u00e9get ny\u00fajt\u00f3 orsz\u00e1gok szerepelnek. P\u00e9ldak\u00e9nt k\u00f6z\u00f6lte: kedd d\u00e9lel\u0151tt videokonferencia form\u00e1j\u00e1ban t\u00e1rgyalt az \u00fczb\u00e9g kereskedelmi miniszterrel, aki jelezte, m\u00e1r \u00faton van az a rep\u00fcl\u0151g\u00e9p, amely - bakui \u00e1tsz\u00e1ll\u00e1ssal - 500 ezer maszkot hoz Magyarorsz\u00e1gra az \u00fczb\u00e9g korm\u00e1ny seg\u00edts\u00e9gny\u00fajt\u00e1sak\u00e9nt.\nA k\u00fclgazdas\u00e1gi \u00e9s k\u00fcl\u00fcgyminiszter az egyik legfontosabb feladatnak nevezte, hogy a v\u00e9dekez\u00e9s f\u0151szerepl\u0151i, az orvosok, az \u00e1pol\u00f3k, a rend\u0151r\u00f6k \u00e9s a katon\u00e1k a lehet\u0151 legjobb eszk\u00f6zell\u00e1totts\u00e1g mellett v\u00e9gezhess\u00e9k munk\u00e1jukat.\n\u00a0\nForr\u00e1s: MTI\n\u00a0\n\n"}]