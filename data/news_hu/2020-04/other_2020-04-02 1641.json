[{"date": "2020-04-02 16:41", "url": "https://koronavirus.gov.hu/cikkek/itm-az-eredmenyes-egeszsegipari-kutatas-fejlesztes-haszna-embereletekben-merheto", "h1": "ITM: az eredm\u00e9nyes eg\u00e9szs\u00e9gipari kutat\u00e1s-fejleszt\u00e9s haszna ember\u00e9letekben m\u00e9rhet\u0151", "body": "\nT\u00f6bb mint 2,3 milli\u00e1rd forintos t\u00e1mogat\u00e1ssal egy tucatnyi, a koronav\u00edrussal szembeni eg\u00e9szs\u00e9g\u00fcgyi v\u00e9dekez\u00e9st hazai szaktud\u00e1sra \u00e9s kapacit\u00e1sokra alapozva meger\u0151s\u00edt\u0151 kutat\u00e1s-fejleszt\u00e9si projekt zajlik Magyarorsz\u00e1gon. Orb\u00e1n Viktor minisztereln\u00f6k r\u00e9szv\u00e9tel\u00e9vel a fejleszt\u00e9sek el\u0151rehalad\u00e1s\u00e1t, v\u00e1rhat\u00f3 eredm\u00e9nyeit tekintett\u00e9k \u00e1t a kutat\u00f3csoportok vezet\u0151i, k\u00e9pvisel\u0151i egy cs\u00fct\u00f6rt\u00f6ki vide\u00f3konferenci\u00e1n t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium az MTI-t.\n\n\u00a0\u00a0\u00a0\u00a0Az ITM koordin\u00e1l\u00e1s\u00e1val a Koronav\u00edrus Kutat\u00f3 Akci\u00f3csoport t\u00f6bb, p\u00e1rhuzamos alap- \u00e9s alkalmazott kutat\u00e1si projektet vezet. A c\u00e9l a k\u00f3rokoz\u00f3 jobb megismer\u00e9se, a fert\u0151z\u00e9si mechanizmusok vizsg\u00e1lata, a lehets\u00e9ges megel\u0151z\u0151 l\u00e9p\u00e9sek felder\u00edt\u00e9se, hat\u00e9kony gy\u00f3gyszer, gy\u00f3gym\u00f3dok, ter\u00e1pi\u00e1s szerek, eszk\u00f6z\u00f6k kifejleszt\u00e9se.\n\nA projektek k\u00fcl\u00f6nb\u00f6z\u0151 el\u0151k\u00e9sz\u00edtetts\u00e9gi f\u00e1zisban vannak, de t\u00f6bb eset\u00e9ben m\u00e1r a v\u00e9grehajt\u00e1s zajlik. A Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal ezeket az \u00fcgyeket a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alap terh\u00e9re beny\u00fajtott egyedi t\u00e1mogat\u00e1si ig\u00e9nyekk\u00e9nt, s\u00fcrg\u0151ss\u00e9ggel kezeli.\n\u00a0\u00a0\u00a0\u00a0Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter bevezet\u0151j\u00e9ben elmondta: az ITM m\u00e1r a koronav\u00edrus-j\u00e1rv\u00e1ny el\u0151tt is a n\u00e9gy kiemelt ipar\u00e1g egyikek\u00e9nt tartotta sz\u00e1mon az eg\u00e9szs\u00e9ggazdas\u00e1got. Magyarorsz\u00e1g e szektorban megfelel\u0151 adotts\u00e1gokkal, komoly hagyom\u00e1nyokkal rendelkezik, a technol\u00f3gi\u00e1k folyamatos innov\u00e1ci\u00f3ja hat\u00e9konyabb\u00e1 teszi az eg\u00e9szs\u00e9g\u00fcgyi ell\u00e1t\u00e1st. Az eg\u00e9szs\u00e9gipar innovat\u00edv \u00e9s kutat\u00e1sig\u00e9nyes ter\u00fcletei, az el\u0151\u00e1ll\u00edtott magas hozz\u00e1adott \u00e9rt\u00e9k \u00e9s a j\u00f3l k\u00e9pzett munkaer\u0151b\u00e1zis miatt is a gazdas\u00e1gstrat\u00e9giai \u00e9s iparfejleszt\u00e9si c\u00e9lok k\u00f6z\u00e9ppontj\u00e1ban \u00e1ll.\n\u00a0\u00a0\u00a0\u00a0A t\u00e1rcavezet\u0151 hangs\u00falyozta, hogy a koronav\u00edrus nemcsak az eg\u00e9szs\u00e9g\u00fcgyi \u00e1gazatban dolgoz\u00f3k h\u0151sies helyt\u00e1ll\u00e1s\u00e1ra h\u00edvta fel a figyelmet, hanem egy\u00e9rtelm\u0171v\u00e9 tette azt is, hogy az orsz\u00e1goknak min\u00e9l nagyobb m\u00e9rt\u00e9kben k\u00e9pess\u00e9 kell v\u00e1lniuk az \u00f6nell\u00e1t\u00e1sra. \"A magyar emberek eg\u00e9szs\u00e9g\u00e9nek v\u00e9delme \u00e9rdek\u00e9ben n\u00e9lk\u00fcl\u00f6zhetetlen, hogy a vil\u00e1gsz\u00ednvonal\u00fa hazai szaktud\u00e1sra \u00e9p\u00edtve saj\u00e1t er\u0151b\u0151l tehess\u00fcnk a megel\u0151z\u00e9s\u00e9rt, a betegek megfelel\u0151 ell\u00e1t\u00e1s\u00e1\u00e9rt, kezel\u00e9s\u00e9\u00e9rt. A megold\u00e1st e t\u00e9ren is az innov\u00e1ci\u00f3, az eredm\u00e9nyes kutat\u00e1s-fejleszt\u00e9s jelenti, amelynek haszna els\u0151sorban ember\u00e9letekben m\u00e9rhet\u0151. A gazdas\u00e1g \u00fajraind\u00edt\u00e1s\u00e1t t\u00e1mogat\u00f3 k\u00f6r\u00fclm\u00e9nyk\u00e9nt eml\u00edt\u00e9sre \u00e9rdemes az is, hogy a gyakorlatban bev\u00e1l\u00f3 term\u00e9kek a hazai v\u00e1llalkoz\u00e1sok nemzetk\u00f6zi piacra l\u00e9p\u00e9s\u00e9t, versenyhelyzet\u00fck meger\u0151s\u00edt\u00e9s\u00e9t eredm\u00e9nyezhetik\" - fejtette ki Palkovics L\u00e1szl\u00f3.\u00a0\u00a0\n\u00a0\u00a0\u00a0\u00a0Eml\u00e9keztetett: egyetemi, kutat\u00f3int\u00e9zeti \u00e9s v\u00e1llalati szerepl\u0151k bevon\u00e1s\u00e1val konzorcium alakult a koronav\u00edrus elleni ter\u00e1pi\u00e1s szer kifejleszt\u00e9s\u00e9re. A konzorcium tagjainak k\u00f6zrem\u0171k\u00f6d\u00e9s\u00e9vel a Richter Gedeon Nyrt. a v\u00edrust a beteg szervezet\u00e9ben semleges\u00edt\u0151, a v\u00edrusfert\u0151z\u00f6tt sejteket elpuszt\u00edt\u00f3 f\u00fazi\u00f3s feh\u00e9rj\u00e9t \u00e1ll\u00edt el\u0151.\n\u00a0\u00a0\u00a0\u00a0A Szegedi Tudom\u00e1nyegyetemen megval\u00f3sul\u00f3 kutat\u00e1s c\u00e9lja a koronav\u00edrus magyarorsz\u00e1gi terjed\u00e9s\u00e9nek matematikai modellez\u00e9se, elemz\u00e9se, progn\u00f3zisok k\u00e9sz\u00edt\u00e9se. A kutat\u00e1s a j\u00e1rv\u00e1ny lass\u00edt\u00e1sa, az eg\u00e9szs\u00e9g\u00fcgyi rendszer leterhelts\u00e9g\u00e9nek m\u00e9rs\u00e9kl\u00e9se \u00e9rdek\u00e9ben t\u00e1mogatja a bizony\u00edt\u00e9kokon \u00e9s sz\u00e1m\u00edt\u00e1sokon alapul\u00f3 d\u00f6nt\u00e9shozatalt. A szakemberek a pontos fert\u0151z\u00e9sterjed\u00e9si modellez\u00e9shez a j\u00e1rv\u00e1ny kit\u00f6r\u00e9se el\u0151tti \u00e9s ut\u00e1ni kapcsolati \u00e9s utaz\u00e1si szok\u00e1sokr\u00f3l gy\u0171jtenek adatokat. A kutat\u00e1st egy online k\u00e9rd\u0151\u00edv (el\u00e9rhet\u0151 a\u00a0https://covid.sed.hu/\u00a0oldalon) n\u00e9h\u00e1ny percig tart\u00f3 kit\u00f6lt\u00e9s\u00e9vel b\u00e1rki seg\u00edtheti, az els\u0151 h\u00e9ten t\u00f6bb mint 150 ezren sz\u00e1ntak erre id\u0151t.\n\u00a0\u00a0\u00a0\u00a0Az E\u00f6tv\u00f6s L\u00f3r\u00e1nd Kutat\u00e1si H\u00e1l\u00f3zat k\u00f6zrem\u0171k\u00f6d\u00e9s\u00e9vel a koronav\u00edrus fert\u0151z\u00e9s kezel\u00e9s\u00e9re \u00e9s ak\u00e1r megel\u0151z\u00e9s\u00e9re szolg\u00e1l\u00f3, nagy hat\u00e9konys\u00e1g\u00fa g\u00e1tl\u00f3szer kifejleszt\u00e9se indult meg. A szint\u00e9n kidolgoz\u00e1s alatt \u00e1ll\u00f3 hiperakut sz\u00e9rumter\u00e1pia a gy\u00f3gyultak v\u00e9r\u00e9ben termel\u0151d\u0151, v\u00edrust legy\u0151z\u0151 ellenanyagokat haszn\u00e1lja a megbetegedettek kezel\u00e9s\u00e9ben. Tov\u00e1bbi projektekben a fert\u0151z\u00e9s terjed\u00e9s\u00e9t f\u00e9kez\u0151, lass\u00edt\u00f3 k\u00e9sz\u00edtm\u00e9nyek, a k\u00f3rh\u00e1zi ell\u00e1t\u00e1st t\u00e1mogat\u00f3 orvostechnikai eszk\u00f6z\u00f6k kifejleszt\u00e9se, a hazai gy\u00e1rt\u00f3kapacit\u00e1sok b\u0151v\u00edt\u00e9se van el\u0151k\u00e9sz\u00fcletben.\n\u00a0\u00a0\u00a0\u00a0Palkovics L\u00e1szl\u00f3 \u00f6sszegz\u00e9se szerint a magyarorsz\u00e1gi kutat\u00e1s-fejleszt\u00e9s \u00e9s innov\u00e1ci\u00f3 szerepl\u0151i a vesz\u00e9lyhelyzetben is bizony\u00edtj\u00e1k kimagasl\u00f3 sz\u00ednvonal\u00fa tud\u00e1sukat, k\u00e9pess\u00e9geiket, gyorsas\u00e1gukat. \"A megkezdett projektek alapj\u00e1n arra a megnyugtat\u00f3 k\u00f6vetkeztet\u00e9sre juthatunk, hogy a hazai szakemberek, int\u00e9zm\u00e9nyek \u00e9s v\u00e1llalatok k\u00e9szs\u00e9gei \u00e9s reakci\u00f3ideje alkalmass\u00e1 teszik Magyarorsz\u00e1got az eredm\u00e9nyes eg\u00e9szs\u00e9g\u00fcgyi v\u00e9dekez\u00e9sre\" - h\u00fazta al\u00e1 a miniszter.\n\n\nMTI 2020. \u00e1prilis 2.\n\n"}]