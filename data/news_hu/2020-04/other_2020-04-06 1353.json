[{"date": "2020-04-06 13:53", "url": "https://koronavirus.gov.hu/cikkek/annyi-munkahelyet-kell-letrehozni-amennyit-virus-tonkretesz", "h1": "Annyi munkahelyet kell l\u00e9trehozni, amennyit a v\u00edrus t\u00f6nkretesz", "body": "\nA korm\u00e1ny \u00e1ltal kidolgozott gazdas\u00e1gv\u00e9delmi akci\u00f3terv c\u00e9lja, hogy annyi munkahelyet hozzanak l\u00e9tre, amennyit a koronav\u00edrus t\u00f6nkretesz - jelentette ki Orb\u00e1n Viktor minisztereln\u00f6k h\u00e9tf\u0151n az M1 aktu\u00e1lis csatorn\u00e1n sug\u00e1rzott nyilatkozat\u00e1ban. Hangs\u00falyozta: egyetlen magyar sincs egyed\u00fcl. Bejelentett tov\u00e1bb\u00e1 egy b\u00e9rt\u00e1mogat\u00e1si programot, a 13. havi nyugd\u00edj vissza\u00e9p\u00edt\u00e9s\u00e9t, a kiemelt nemzetgazdas\u00e1gi \u00e1gazatok \u00fajraind\u00edt\u00e1s\u00e1t, valamint azt, hogy t\u00f6bb mint 2000 milli\u00e1rd forint \u00e9rt\u00e9kben biztos\u00edtanak t\u00e1mogatott hitelt v\u00e1llalatok finansz\u00edroz\u00e1s\u00e1ra.\n\n\nA c\u00e9l az, hogy amennyi munkahelyet a v\u00edrus t\u00f6nkretesz, annyi munkahelyet hozzunk l\u00e9tre - mondta Orb\u00e1n Viktor, \u00fagy fogalmazva: neh\u00e9z id\u0151ket \u00e9l\u00fcnk, de egyetlen magyar sincs egyed\u00fcl. \"Siker\u00fclni fog, ha vigy\u00e1zunk egym\u00e1sra\" - hangoztatta.\nK\u00f6z\u00f6lte, a gazdas\u00e1gv\u00e9delmi akci\u00f3tervet h\u00e1rom \u00fctemben hajtj\u00e1k v\u00e9gre. Az els\u0151 \u00fctemen m\u00e1r t\u00fal vagyunk - eml\u00e9keztetett -, ide tartoztak a tb-j\u00e1rul\u00e9k-cs\u00f6kkent\u00e9sek, a kat\u00e1soknak ny\u00fajtott seg\u00edts\u00e9g \u00e9s a bankhitelek t\u00f6rleszt\u00e9s\u00e9nek felf\u00fcggeszt\u00e9se is.\nH\u00e9tf\u0151n megind\u00edtj\u00e1k a m\u00e1sodik szakaszt.\nAz akci\u00f3terv h\u00e1rom szakasza mind\u00f6sszesen a nemzeti \u00f6sszterm\u00e9k, a GDP 18-20 sz\u00e1zal\u00e9k\u00e1t csoportos\u00edtja \u00e1t, ide\u00e9rtve a jegybank \u00e1ltal megind\u00edtott programokat is - k\u00f6z\u00f6lte a korm\u00e1nyf\u0151, aki bejelentette: a 2020-as k\u00f6lts\u00e9gvet\u00e9st\u0151l a megv\u00e1ltozott helyzet miatt el kell t\u00e9rni - az err\u0151l sz\u00f3l\u00f3 rendelet h\u00e9tf\u0151n megjelenik -, a k\u00f6lts\u00e9gvet\u00e9si hi\u00e1nyt 1 sz\u00e1zal\u00e9kr\u00f3l 2,7 sz\u00e1zal\u00e9kra emelik.\nA h\u00e9tf\u0151n indul\u00f3 szakasz \u00f6t programb\u00f3l \u00e1ll.\nAz els\u0151 a munkahelymeg\u0151rz\u00e9sr\u0151l sz\u00f3l: r\u00f6vid\u00edtett munkav\u00e9gz\u00e9s eset\u00e9n k\u00e9szen \u00e1llnak arra, hogy \u00e1tv\u00e1llalj\u00e1k a munkaad\u00f3kt\u00f3l a b\u00e9rk\u00f6lts\u00e9gek egy r\u00e9sz\u00e9t, ez a b\u00e9rt\u00e1mogat\u00e1snak egy speci\u00e1lis magyar form\u00e1ja - mondta.\nA csal\u00e1d- \u00e9s nyugd\u00edjasv\u00e9delem nev\u0171 program r\u00e9szek\u00e9nt vissza\u00e9p\u00edtik a 13. havi nyugd\u00edjat, m\u00e9gpedig n\u00e9gy r\u00e9szletben - jelentette be. \u00cdgy 2021 febru\u00e1rj\u00e1ban a janu\u00e1ri nyugd\u00edjon fel\u00fcl a nyugd\u00edjasok egyheti nyugd\u00edjat fognak kapni, \u00e9s ez t\u00f6rt\u00e9nik majd 2022-ben, 2023-ban \u00e9s 2024-ben is - ismertette, \u00fagy fogalmazva, hogy most a munkahelyeket kell menteni, de nem szabad elfelejtkezni a nyugd\u00edjasokr\u00f3l, a sz\u00fcl\u0151kr\u0151l, nagysz\u00fcl\u0151kr\u0151l sem, akiket a mostani helyzet legink\u00e1bb fenyeget.\nA minisztereln\u00f6k k\u00f6z\u00f6lte tov\u00e1bb\u00e1: az egyik programpontban az olyan kiemelt nemzetgazdas\u00e1gi \u00e1gazatok szerepelnek, amelyeket \u00fajra kell most ind\u00edtani. Ezek k\u00f6z\u00e9 sorolta a turizmust, az eg\u00e9szs\u00e9gipart, az \u00e9lelmiszeripart, a mez\u0151gazdas\u00e1got, az \u00e9p\u00edt\u0151ipart, a logisztik\u00e1t, a k\u00f6zleked\u00e9st, valamint a film- \u00e9s kreat\u00edv ipart.\nElmondta azt is, hogy a v\u00e1llalatok finansz\u00edroz\u00e1sa \u00e9rdek\u00e9ben kamat- \u00e9s garanciat\u00e1mogatott hiteleket biztos\u00edtanak magyar v\u00e1llalkoz\u00e1soknak \u00f6sszesen t\u00f6bb mint 2000 milli\u00e1rd forint \u00e9rt\u00e9kben.\nA munkahelyteremt\u00e9s \u00e9rdek\u00e9ben pedig beruh\u00e1z\u00e1sokat fognak t\u00e1mogatni mintegy 450 milli\u00e1rd forint \u00e9rt\u00e9kben - k\u00f6z\u00f6lte Orb\u00e1n Viktor.\n\nA korm\u00e1nyf\u0151 \u00fagy fogalmazott: Magyarorsz\u00e1g t\u00edz \u00e9v megfesz\u00edtett \u00e9s sz\u00edv\u00f3s munk\u00e1val m\u00e1r \u00e9ppen egyenesbe j\u00f6tt, amikor a koronav\u00edrus-j\u00e1rv\u00e1ny meg\u00e9rkezett Eur\u00f3p\u00e1ba, \u00e9s vesz\u00e9lybe sodorta mindazt, \"ami\u00e9rt eddig megdolgoztunk\".\nA helyzetet igazs\u00e1gtalannak nevezte, jelezve: \"nem tehet\u00fcnk r\u00f3la, de ez nem v\u00e1ltoztat azon a t\u00e9nyen, hogy egy komoly kih\u00edv\u00e1ssal kell szemben\u00e9zn\u00fcnk\". A helyzet igazs\u00e1gtalan, de ez sem ad felment\u00e9st, \"nem t\u00f6r\u0151dhet\u00fcnk bele, nem fogadhatjuk el, meg kell vele k\u00fczden\u00fcnk\", a j\u00e1rv\u00e1nnyal \u00e9s a gazdas\u00e1gi k\u00f6vetkezm\u00e9nyekkel egyszerre - mondta. \"Menteni az ember\u00e9letet \u00e9s gondoskodni a j\u00f6v\u0151r\u0151l\" - hangoztatta.\nMegjegyezte, hogy az orsz\u00e1g t\u00edz \u00e9ve a p\u00e9nz\u00fcgyi stabilit\u00e1s \u00e9s a felel\u0151s k\u00f6lts\u00e9gvet\u00e9si gazd\u00e1lkod\u00e1s mellett horgonyzott le, \u00e9s \"ezt a horgonyt most sem szedj\u00fck fel\".\nA korm\u00e1nyon bel\u00fcli feladatmegoszt\u00e1sr\u00f3l - az \u00e9rintett t\u00e1rcavezet\u0151k t\u00e1rsas\u00e1g\u00e1ban - elmondta: Palkovics L\u00e1szl\u00f3 innov\u00e1ci\u00f3s \u00e9s technol\u00f3giai minisztert k\u00e9rte fel arra, hogy az eg\u00e9sz program koordin\u00e1l\u00e1s\u00e1t, ir\u00e1ny\u00edt\u00e1s\u00e1t v\u00e9gezze el.\nMager Andrea nemzeti vagyon kezel\u00e9s\u00e9\u00e9rt felel\u0151s t\u00e1rca n\u00e9lk\u00fcli miniszter dolga, hogy az \u00e1llami v\u00e1llalatokat lend\u00fcletbe hozza \u00e9s bekapcsolja a gazdas\u00e1gv\u00e9delmi akci\u00f3tervbe - k\u00f6z\u00f6lte.\nVarga Mih\u00e1ly p\u00e9nz\u00fcgyminisztert\u0151l pedig azt v\u00e1rja, hogy biztos\u00edtsa a sz\u00fcks\u00e9ges forr\u00e1sokat, egy\u00fattal garant\u00e1lja a k\u00f6lts\u00e9gvet\u00e9si fegyelmet - tette hozz\u00e1 a minisztereln\u00f6k.\n\u00a0\nForr\u00e1s: MTI\n\n"}]