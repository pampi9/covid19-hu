[{"date": "2020-04-29 20:39", "url": "https://koronavirus.gov.hu/cikkek/orban-vedekezes-uj-szakaszaba-lep", "h1": "Orb\u00e1n: a v\u00e9dekez\u00e9s \u00faj szakasz\u00e1ba l\u00e9p", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakasz\u00e1ba l\u00e9p - jelentette be Orb\u00e1n Viktor minisztereln\u00f6k szerda este a Facebook-oldal\u00e1n.\n\nA korm\u00e1nyf\u0151 eml\u00e9keztetett, hogy a koronav\u00edrus miatti vesz\u00e9lyhelyzet 49. napj\u00e1n vagyunk.\nA korm\u00e1ny\u00fcl\u00e9s ut\u00e1n arr\u00f3l t\u00e1j\u00e9koztatott: a v\u00e9dekez\u00e9s els\u0151 szakasza lez\u00e1rult. Egy\u00fattal k\u00f6sz\u00f6netet mondott mindenkinek, aki r\u00e9szt vett a \"v\u00e9dekez\u00e9s embert pr\u00f3b\u00e1l\u00f3 munk\u00e1j\u00e1ban\".\nA k\u00f6z\u00f6s er\u0151fesz\u00edt\u00e9snek k\u00f6sz\u00f6nhet\u0151en Orb\u00e1n Viktor \u00fagy l\u00e1tja a magyar eg\u00e9szs\u00e9g\u00fcgyi felk\u00e9sz\u00fclt a t\u00f6meges megbeteged\u00e9sek kezel\u00e9s\u00e9re is. \"Ma m\u00e1r nem kell att\u00f3l tartani, hogy b\u00e1rki megfelel\u0151 ell\u00e1t\u00e1s n\u00e9lk\u00fcl maradna\" - fogalmazott a korm\u00e1nyf\u0151, id\u00e9zve kor\u00e1bbi szavait: \"a legrosszabbra k\u00e9sz\u00fcl\u00fcnk, de persze a legjobban rem\u00e9nyked\u00fcnk\".\nA korm\u00e1nyf\u0151 azt mondta: a v\u00edrus elleni v\u00e9dekez\u00e9s \u00faj szakasz\u00e1ba l\u00e9p. Ebben k\u00f6z\u00f6sen megpr\u00f3b\u00e1lhatjuk \u00fajraind\u00edtani az \u00e9letet Magyarorsz\u00e1gon, de fokozatosan \u00e9s szigor\u00fa menetrend szerint kell elj\u00e1rni - tette hozz\u00e1.\n\n\nEz azt jelenti, hogy az id\u0151sek \u00e9s a legfert\u0151z\u00f6ttebb ter\u00fcleten \u00e9l\u0151 honfit\u00e1rsak feszes v\u00e9delm\u00e9t tov\u00e1bbra is fenn kell tartani. Eml\u00e9keztetett, hogy fert\u0151z\u00e9sek a f\u0151v\u00e1rosban \u00e9s a k\u00f6rny\u00e9kbeli ter\u00fcleteken, telep\u00fcl\u00e9seken \u00f6sszpontosulnak. Ez\u00e9rt az itt \u00e9l\u0151k v\u00e9delm\u00e9ben, vagyis Budapesten \u00e9s k\u00f6rny\u00e9k\u00e9n, a kij\u00e1r\u00e1si korl\u00e1toz\u00e1sok \u00e9rv\u00e9nyben maradnak - k\u00f6z\u00f6lte.\nVid\u00e9ken a kij\u00e1r\u00e1si korl\u00e1toz\u00e1s hely\u00e9be \u00faj v\u00e9delmi int\u00e9zked\u00e9sek l\u00e9pnek majd - sz\u00f6gezte le.\nAz \u00fczletek id\u0151korl\u00e1toz\u00e1s n\u00e9lk\u00fcl kinyithatnak. Az \u00e9ttermek, k\u00e1v\u00e9z\u00f3k teraszai \u00e9s kerthelyis\u00e9gei megnyithatnak. A szabadt\u00e9ri strandok l\u00e1togathat\u00f3ak lesznek. A 1,5 m\u00e9teres v\u00e9d\u0151t\u00e1vols\u00e1g betart\u00e1sa \u00e9s az arc eltakar\u00e1sa vagy maszk visel\u00e9se azonban az \u00fczletekben \u00e9s a t\u00f6megk\u00f6zleked\u00e9sen k\u00f6telez\u0151 lesz. Az id\u0151sek v\u00e9dett id\u0151z\u00f3n\u00e1j\u00e1ra vonatkoz\u00f3 int\u00e9zked\u00e9seket fenntartj\u00e1k - fejtette ki Orb\u00e1n Viktor, aki az id\u0151seket tov\u00e1bbra is arra k\u00e9rte, hogy csak kell\u0151 k\u00f6r\u00fcltekint\u00e9s mellett hagyj\u00e1k el otthonaikat.\nA t\u00f6bbi r\u00e9szletszab\u00e1lyt cs\u00fct\u00f6rt\u00f6k\u00f6n ismertetik - tette hozz\u00e1.\nKiemelte: a korm\u00e1ny folyamatosan konzult\u00e1l a j\u00e1rv\u00e1ny\u00fcgyi szakemberekkel \u00e9s k\u00e9thetente fel\u00fclvizsg\u00e1lj\u00e1k a hat\u00e1lyban l\u00e9v\u0151 v\u00e9delmi szab\u00e1lyokat.\nOrb\u00e1n Viktor bejelent\u00e9se v\u00e9g\u00e9n azt is k\u00f6z\u00f6lte, hogy p\u00e9ntekt\u0151l a vir\u00e1g\u00fczletek korl\u00e1toz\u00e1s n\u00e9lk\u00fcl nyitva tarthatnak, hiszen any\u00e1k napj\u00e1ra k\u00e9sz\u00fcl\u00fcnk. \"Isten \u00e9ltesse az \u00e9desany\u00e1kat! Egyetlen magyar sincs egyed\u00fcl!\" - z\u00e1rta szavait a korm\u00e1nyf\u0151.\n\n\nMTI 2020. \u00e1prilis 29.\n\n"}]