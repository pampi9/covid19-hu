[{"date": "2020-04-15 16:49", "url": "https://koronavirus.gov.hu/cikkek/szijjarto-uj-exporttamogatasi-es-beruhazas-osztonzesi-programot-indit-kormany", "h1": "Szijj\u00e1rt\u00f3: \u00faj exportt\u00e1mogat\u00e1si \u00e9s beruh\u00e1z\u00e1s \u00f6szt\u00f6nz\u00e9si programot ind\u00edt a korm\u00e1ny", "body": "\n\u00daj exportt\u00e1mogat\u00e1si \u00e9s beruh\u00e1z\u00e1s \u00f6szt\u00f6nz\u00e9si program elind\u00edt\u00e1s\u00e1r\u00f3l d\u00f6nt\u00f6tt a korm\u00e1ny - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a korm\u00e1ny\u00fcl\u00e9st k\u00f6vet\u0151en.\n\nA t\u00e1rcavezet\u0151 kifejtette: a magyar gazdas\u00e1g teljes\u00edtm\u00e9ny\u00e9t alapvet\u0151en meghat\u00e1rozz\u00e1k a k\u00fclpiaci eredm\u00e9nyek, \u00e9s az elm\u00falt \u00e9vekben a magyar v\u00e1llalatok nagyon sokat tettek az\u00e9rt, hogy az exportpiacokon sikerrel szerepeljenek. \"Most ezeket a sikereket kell megv\u00e9den\u00fcnk\" - tette hozz\u00e1. K\u00f6z\u00f6lte: ennek \u00e9rdek\u00e9ben a korm\u00e1ny \u00fagy d\u00f6nt\u00f6tt, hogy az Eximbank h\u00e1rom \u00faj term\u00e9ket ind\u00edt el. Egy kedvezm\u00e9nyes hitellehet\u0151s\u00e9get biztos\u00edt magyar c\u00e9geknek beruh\u00e1z\u00e1sokhoz, illetve forg\u00f3eszk\u00f6z-hitel form\u00e1j\u00e1ban \u00fagy, hogy a kisv\u00e1llalkoz\u00e1soknak a forg\u00f3eszk\u00f6z-hitel kamata egy \u00e9ven bel\u00fcli hitelfelv\u00e9tel eset\u00e9n csak 0,1 sz\u00e1zal\u00e9k lesz.\n\nEmellett egy garancia- \u00e9s egy biztos\u00edt\u00e1si programot is elind\u00edtanak, amellyel lehet\u0151v\u00e9 teszik a magyar v\u00e1llalkoz\u00e1soknak, hogy fenntarts\u00e1k a kereskedelmi banki hiteleiket, illetve az exportpiacokr\u00f3l \u00e9rkez\u0151 k\u00e9sedelmes fizet\u00e9sek eset\u00e9ben is megv\u00e9dik \u0151ket a k\u00e9sedelmek negat\u00edv hat\u00e1sait\u00f3l - magyar\u00e1zta. Szijj\u00e1rt\u00f3 P\u00e9ter kiemelte: ugyanakkor az Eur\u00f3pai Uni\u00f3 lehet\u0151v\u00e9 tette azt is, hogy 800 ezer eur\u00f3ig gyakorlatilag ellen\u0151rz\u00e9s \u00e9s mindenfajta t\u00f6bbletvizsg\u00e1lat n\u00e9lk\u00fcl lehet t\u00e1mogat\u00e1st adni azon c\u00e9gek beruh\u00e1z\u00e1saihoz, amelyek a koronav\u00edrus-j\u00e1rv\u00e1ny \u00e1ltal okozott helyzetb\u0151l fakad\u00f3an vesztes\u00e9geket szenvednek el. Ez\u00e9rt egy olyan \u00faj beruh\u00e1z\u00e1s-\u00f6szt\u00f6nz\u00e9si d\u00f6nt\u00e9st is hoztak, amelynek \u00e9rtelm\u00e9ben 800 ezer eur\u00f3s nagys\u00e1grendig t\u00e1mogatj\u00e1k Magyarorsz\u00e1gon m\u0171k\u00f6d\u0151, export\u00e1l\u00f3 v\u00e1llalatok beruh\u00e1z\u00e1sait - mondta. Hozz\u00e1f\u0171zte: ez a t\u00e1mogat\u00e1si \u00e9rt\u00e9k az \u00f6sszberuh\u00e1z\u00e1s 50 sz\u00e1zal\u00e9k\u00e1t is el\u00e9rheti.\n\nMTI 2020. \u00e1prilis 15.,\n\n"}]