[{"date": "2020-04-05 21:54", "url": "https://koronavirus.gov.hu/cikkek/ujabb-szajmaszkokkal-uzletelo-csalot-tartoztattak-le", "h1": " \u00dajabb, sz\u00e1jmaszkokkal \u00fczletel\u0151 csal\u00f3t tart\u00f3ztattak le", "body": "\nCsal\u00e1s gyan\u00faja miatt letart\u00f3ztatott a Budai K\u00f6zponti Ker\u00fcleti B\u00edr\u00f3s\u00e1g vas\u00e1rnap egy f\u00e9rfit, aki sz\u00e1jmaszkokat \u00e9s k\u00e9zfert\u0151tlen\u00edt\u0151t \u00e1rult a honlapj\u00e1n, de azokat a v\u00e9tel\u00e1r \u00e1tutal\u00e1sa ut\u00e1n nem juttatta el a vev\u0151knek - k\u00f6z\u00f6lte a F\u0151v\u00e1rosi T\u00f6rv\u00e9nysz\u00e9k.\n\nA gyan\u00fa szerint a f\u00e9rfi egy weboldalon koncertjegyeket, k\u00e9s\u0151bb sz\u00e1jmaszkokat \u00e9s k\u00e9zfert\u0151tlen\u00edt\u0151t \u00e1rult, egy alkalommal pedig elv\u00e1llalta egy g\u00e9pj\u00e1rm\u0171 Magyarorsz\u00e1gra sz\u00e1ll\u00edt\u00e1s\u00e1t is. A hirdet\u00e9sek teljes\u00edt\u00e9se nem \u00e1llt sz\u00e1nd\u00e9k\u00e1ban, c\u00e9lja kiz\u00e1r\u00f3lag a jelentkez\u0151k p\u00e9nz\u00e9nek megszerz\u00e9se volt. A neki v\u00e9tel\u00e1rk\u00e9nt vagy el\u0151legk\u00e9nt \u00e1tutalt - egyes esetekben t\u00f6bb t\u00edz- vagy sz\u00e1zezer forintos - \u00f6sszegeket megtartotta, a hirdetett term\u00e9keket pedig nem biztos\u00edtotta a s\u00e9rtetteknek.\nA gyan\u00fas\u00edtott t\u00f6bbsz\u00f6r\u00f6sen b\u00fcntetett el\u0151\u00e9let\u0171, vagyon elleni b\u0171ncselekm\u00e9nyek miatt t\u00f6bbsz\u00f6r \u00e1llt b\u00edr\u00f3s\u00e1g el\u0151tt. A mostani b\u0171ncselekm\u00e9nyeket is folyamatban l\u00e9v\u0151 b\u00fcntet\u0151elj\u00e1r\u00e1sok hat\u00e1lya alatt k\u00f6vette el. A f\u00e9rfi egzisztenci\u00e1lis helyzete rendezetlen, alkalmi munk\u00e1t v\u00e9gez, de a j\u00f6vedelm\u00e9r\u0151l konkr\u00e9t adatokat nem tudott k\u00f6z\u00f6lni. Mindezek miatt a b\u00edr\u00f3s\u00e1g szerint feltehet\u0151, hogy k\u00e9nyszerint\u00e9zked\u00e9s hi\u00e1ny\u00e1ban \u00fajabb hasonl\u00f3 b\u0171ncselekm\u00e9nyt k\u00f6vetne el, \u00edgy eset\u00e9ben a legszigor\u00fabb k\u00e9nyszerint\u00e9zked\u00e9s kiszab\u00e1sa sz\u00fcks\u00e9ges. A b\u00edr\u00f3s\u00e1g egyebek mellett t\u00f6bb rendbeli, \u00fczletszer\u0171en elk\u00f6vetett csal\u00e1s gyan\u00faja miatt egy h\u00f3napra elrendelte a f\u00e9rfi letart\u00f3ztat\u00e1s\u00e1t, a v\u00e9gz\u00e9s nem v\u00e9gleges.\n\nForr\u00e1s: MTI\n\n"}]