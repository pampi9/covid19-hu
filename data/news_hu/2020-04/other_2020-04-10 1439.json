[{"date": "2020-04-10 14:39", "url": "https://koronavirus.gov.hu/cikkek/pesti-uti-idosotthon-azonnali-intezkedesek-vegrehajtasara-kotelezte-az-orszagos-tisztifoorvos", "h1": "Pesti \u00fati id\u0151sotthon - Azonnali int\u00e9zked\u00e9sek v\u00e9grehajt\u00e1s\u00e1ra k\u00f6telezte az orsz\u00e1gos tisztif\u0151orvos a F\u0151v\u00e1rosi \u00d6nkorm\u00e1nyzatot", "body": "\nA F\u0151v\u00e1rosi \u00d6nkorm\u00e1nyzat \u00e1ltal fenntartott Pesti \u00fati Id\u0151sek otthon\u00e1ban t\u00f6rt\u00e9nt t\u00f6meges megbeteged\u00e9sek miatt azonnali int\u00e9zked\u00e9sek v\u00e9grehajt\u00e1s\u00e1ra k\u00f6telezte az orsz\u00e1gos tisztif\u0151orvos a F\u0151v\u00e1rosi \u00d6nkorm\u00e1nyzatot. Az otthonban a p\u00e9ntek reggeli adatok szerint 151 fert\u0151z\u00f6ttet igazoltak, \u00e9s 7 id\u0151s gondozott elhunyt. Dr. M\u00fcller Cec\u00edlia cs\u00fct\u00f6rt\u00f6k\u00f6n szem\u00e9lyesen l\u00e1togatott el Budapest legnagyobb id\u0151sek otthon\u00e1ba, majd ezt k\u00f6vet\u0151en k\u00f6telez\u0151 hat\u00e1rozatban rendelt el \u00fajabb int\u00e9zked\u00e9seket.\n\nAz orsz\u00e1gos tisztif\u0151orvos h\u00e1rom azonnali int\u00e9zked\u00e9st rendelt el, amelyek v\u00e9grehajt\u00e1s\u00e1ra az int\u00e9zm\u00e9nyt fenntart\u00f3 F\u0151v\u00e1rosi \u00d6nkorm\u00e1nyzatot k\u00f6telezte. Eszerint a F\u0151v\u00e1rosi \u00d6nkorm\u00e1nyzatnak k\u00f6telez\u0151 az id\u0151sotthonban biztos\u00edtani a folyamatos orvosi ell\u00e1t\u00e1st. Erre az\u00e9rt van sz\u00fcks\u00e9g, mert az int\u00e9zm\u00e9nyb\u0151l \u00e9rkezett inform\u00e1ci\u00f3k alapj\u00e1n komoly gond van az int\u00e9zm\u00e9ny orvosi ell\u00e1t\u00e1s\u00e1val, a szerz\u0151d\u00f6tt orvosok egy ideje nem l\u00e1tt\u00e1k el a betegeket, m\u00e9g csak az int\u00e9zm\u00e9nybe se mentek be, ez is hozz\u00e1j\u00e1rulhatott ahhoz, hogy k\u00e9s\u0151n \u00e9szlelt\u00e9k a fert\u0151z\u00e9seket \u00e9s t\u00f6meges lett a fert\u0151z\u00e9s.\nA m\u00e1sodik azonnali int\u00e9zked\u00e9st, amit v\u00e9gre kell hajtani a F\u0151v\u00e1rosi \u00d6nkorm\u00e1nyzatnak, hogy azonnali \u00e9s folyamatos oktat\u00e1st kell szerveznie az ell\u00e1tottakat gondoz\u00f3 \u00e9s \u00e1pol\u00f3 szem\u00e9lyzetnek, hogy a tov\u00e1bbi fert\u0151z\u00e9seket megel\u0151zz\u00e9k.\nA harmadik rendelkez\u00e9s, hogy az el\u0151\u00edrt fert\u0151tlen\u00edt\u0151szereket kell haszn\u00e1lni, azokat az el\u0151\u00edr\u00e1soknak megfelel\u0151en kell t\u00e1rolni \u00e9s felhaszn\u00e1lni az int\u00e9zm\u00e9nyben Erre az\u00e9rt van sz\u00fcks\u00e9g, mert az orsz\u00e1gos tisztif\u0151orvos a helysz\u00edni szemle sor\u00e1n tapasztalt szab\u00e1lytalans\u00e1gokat, lej\u00e1rt illetve nem megfelel\u0151 takar\u00edt\u00f3szereket is \u00e9szlelt az int\u00e9zm\u00e9nyben.\n\nAz id\u0151sotthon lak\u00f3i k\u00f6z\u00f6tt v\u00e1rhat\u00f3an m\u00e9g t\u00f6bb fert\u0151z\u00f6tt \u00e9s beteg v\u00e1rhat\u00f3, mert jelenleg is zajlanak m\u00e9g laborvizsg\u00e1latok. Cs\u00fct\u00f6rt\u00f6k\u00f6n a ment\u0151k 126 id\u0151s gondozottat k\u00f3rh\u00e1zba sz\u00e1ll\u00edtottak, \u00e9s ha tov\u00e1bbi fert\u0151z\u00f6tteket igazolnak, akkor \u0151ket is k\u00f3rh\u00e1zba fogj\u00e1k sz\u00e1ll\u00edtani.\nA F\u0151v\u00e1rosi \u00d6nkorm\u00e1nyzat \u00e1ltal fenntartott\u00a0Pesti \u00fati id\u0151sek otthon\u00e1b\u00f3l m\u00falt h\u00e9ten \u00e9rkezett jelz\u00e9s a korm\u00e1nyhivatalhoz a megbeteged\u00e9sekr\u0151l \u00e9s arr\u00f3l, hogy nincs megfelel\u0151 felszerel\u00e9s\u00fck, v\u00e9d\u0151eszk\u00f6z\u00fck, a szerz\u0151d\u00f6tt h\u00e1ziorvosok nem l\u00e1tj\u00e1k el az int\u00e9zm\u00e9nyt. Budapest F\u0151v\u00e1ros Korm\u00e1nyhivatal\u00e1nak N\u00e9peg\u00e9szs\u00e9g\u00fcgyi Oszt\u00e1lya \u00e1prilis 2-t\u0151l karant\u00e9nt rendelt el az eg\u00e9sz int\u00e9zm\u00e9nyre, hat\u00e1rozatban k\u00f6telezte annak orvos\u00e1t feladatainak ell\u00e1t\u00e1s\u00e1ra, illetve a ment\u0151szolg\u00e1laton kereszt\u00fcl megkezdte a mintav\u00e9teleket a bentlak\u00f3 id\u0151sekt\u0151l \u00e9s gondoz\u00f3ikt\u00f3l. A F\u0151v\u00e1rosi V\u00e9delmi Bizotts\u00e1g a fenntart\u00f3 F\u0151v\u00e1rosi \u00d6nkorm\u00e1nyzat mulaszt\u00e1sa miatti hi\u00e1nyoss\u00e1gok orvosl\u00e1s\u00e1ra azonnal 200 db FFP2-es maszkot, 25-25 liter k\u00e9z-, \u00e9s fel\u00fcletfert\u0151tlen\u00edt\u0151t juttatott el az int\u00e9zm\u00e9nynek. Az Operat\u00edv T\u00f6rzs pedig ezen a h\u00e9ten jelentette be, hogy tov\u00e1bbi v\u00e9d\u0151eszk\u00f6z\u00f6ket ny\u00fajt seg\u00edts\u00e9gk\u00e9ppen az id\u0151sotthonoknak\nM\u00fcller Cec\u00edlia az elm\u00falt hetekben t\u00f6bbsz\u00f6r is felh\u00edvta az id\u0151sotthonok fenntart\u00f3inak figyelm\u00e9t a saj\u00e1t felel\u0151ss\u00e9g\u00fckre. \u00a0A bentlak\u00e1sos szoci\u00e1lis int\u00e9zm\u00e9nyekben m\u00e1rcius eleje \u00f3ta l\u00e1togat\u00e1si tilalom van \u00e9letbe, majd kij\u00e1r\u00e1si \u00e9s felv\u00e9teli z\u00e1rlatot is elrendelt az orsz\u00e1gos tisztif\u0151orvos. Emellett t\u00f6bb szakmai protokoll el\u0151\u00edr\u00e1s is seg\u00edti a szoci\u00e1lis alapell\u00e1t\u00e1sban tev\u00e9kenyked\u0151k munk\u00e1j\u00e1t (http://szocialisportal.hu/). \u00c1prilis elej\u00e9n \u00fajabb int\u00e9zked\u00e9sek v\u00e9grehajt\u00e1s\u00e1t rendelte el a tisztif\u0151orvos a fenntart\u00f3kt\u00f3l \u00e9s int\u00e9zm\u00e9nyvezet\u0151kt\u0151l, majd \u00e1prilis 8-\u00e1n bejelentette, hogy k\u00f6telez\u0151 ellen\u0151rz\u00e9st rendel el az id\u0151sek otthonaiban.\n\nKoronav\u00edrus Sajt\u00f3k\u00f6zpont\nOlvassa el a t\u00e9m\u00e1ban kor\u00e1bbi cikk\u00fcnket is!\n\u00dajabb int\u00e9zked\u00e9sek v\u00e9grehajt\u00e1s\u00e1ra utas\u00edtotta a j\u00e1rv\u00e1ny\u00fcgyi hat\u00f3s\u00e1g az id\u0151sek otthonainak fenntart\u00f3it\nhttps://koronavirus.gov.hu/cikkek/ujabb-intezkedesek-vegrehajtasara-utasitotta-jarvanyugyi-hatosag-az-idosek-otthonainak\nK\u00f6telez\u0151 ellen\u0151rz\u00e9st rendel el az orsz\u00e1gos tisztif\u0151orvos az id\u0151sotthonokn\u00e1l\nhttps://koronavirus.gov.hu/cikkek/kotelezo-ellenorzest-rendel-el-az-orszagos-tisztifoorvos-az-idosotthonoknal\n\n"}]