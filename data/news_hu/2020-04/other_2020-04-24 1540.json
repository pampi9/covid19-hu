[{"date": "2020-04-24 15:40", "url": "https://koronavirus.gov.hu/cikkek/erettsegi-nelkul-lehet-jelentkezni-technikumok-keteves-kepzeseire", "h1": "\u00c9retts\u00e9gi n\u00e9lk\u00fcl is lehet jelentkezni a technikumok k\u00e9t\u00e9ves k\u00e9pz\u00e9seire", "body": "\nAz innov\u00e1ci\u00f3s \u00e9s technol\u00f3giai miniszter egyedi hat\u00e1rozata \u00e9rtelm\u00e9ben szigor\u00fa \u00f3vint\u00e9zked\u00e9sek mellett m\u00e1jusban adhatnak sz\u00e1mot tud\u00e1sukr\u00f3l a szakk\u00e9pz\u0151 int\u00e9zm\u00e9nyekben vizsg\u00e1z\u00f3k. A t\u00e1rca ir\u00e1nymutat\u00e1sa kit\u00e9r arra is, hogy \u00e9retts\u00e9gi n\u00e9lk\u00fcl is lehet jelentkezni a technikumok k\u00e9t\u00e9ves k\u00e9pz\u00e9seire.\n\nA korm\u00e1ny d\u00f6nt\u00e9se alapj\u00e1n a k\u00f6z\u00e9pfok\u00fa oktat\u00e1s v\u00e9gz\u0151k tanul\u00f3i k\u00f6z\u00fcl m\u00e1jusban azok a fiatalok tehetnek \u00e9retts\u00e9gi vizsg\u00e1t, akiknek a fels\u0151oktat\u00e1sban val\u00f3 tov\u00e1bbtanul\u00e1shoz sz\u00fcks\u00e9g\u00fck van a bizony\u00edtv\u00e1nyra. A t\u00f6bbieknek az \u0151szi id\u0151szakban lesz lehet\u0151s\u00e9g\u00fck az \u00e9retts\u00e9gi megszerz\u00e9s\u00e9re.\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) jelent\u0151s k\u00f6nny\u00edt\u00e9sr\u0151l d\u00f6nt\u00f6tt azoknak a di\u00e1koknak az \u00e9rdek\u00e9ben, akik szeptembert\u0151l a technikumok \u00e9retts\u00e9gire \u00e9p\u00fcl\u0151 k\u00e9pz\u00e9seiben szeretn\u00e9k folytatni szakk\u00e9pz\u00e9si tanulm\u00e1nyaikat. A\u00a0hat\u00e1rozat\u00a0lehet\u0151v\u00e9 teszi a technikumok szakmai vizsg\u00e1ra felk\u00e9sz\u00edt\u0151 k\u00e9t \u00e9vfolyamos k\u00e9pz\u00e9s\u00e9be val\u00f3 bekapcsol\u00f3d\u00e1st azok sz\u00e1m\u00e1ra is, akik a j\u00e1rv\u00e1nyhelyzet miatt most nem k\u00edv\u00e1nnak vagy nem tudnak \u00e9retts\u00e9gi vizsg\u00e1t tenni. A k\u00f6z\u00e9piskola befejez\u0151 \u00e9vfolyam\u00e1t elv\u00e9gz\u0151k k\u00f6z\u00fcl teh\u00e1t b\u00e1rki beiratkozhat a technikumok k\u00e9t\u00e9ves k\u00e9pz\u00e9seire, az \u00edgy tov\u00e1bbtanul\u00f3knak az \u00e9retts\u00e9git elegend\u0151 ut\u00f3lag, legk\u00e9s\u0151bb a szakmai vizsg\u00e1ig megszerezni\u00fck.\nAz ITM ezzel az int\u00e9zked\u00e9ssel is hozz\u00e1j\u00e1rul ahhoz, hogy minden di\u00e1k tov\u00e1bbtanulhasson, aki szakm\u00e1t szeretne szerezni. A magyar gazdas\u00e1gnak, a hazai v\u00e1llalkoz\u00e1soknak nagy sz\u00fcks\u00e9g\u00fck van \u00e9s lesz a versenyk\u00e9pes szaktud\u00e1ssal b\u00edr\u00f3, tehets\u00e9ges fiatalokra \u2013 hangs\u00falyozta B\u00f3dis J\u00f3zsef, az Innov\u00e1ci\u00f3s \u00e9s Technol\u00f3giai Miniszt\u00e9rium fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra.\nA hat\u00e1rozat szab\u00e1lyozza a szakmai vizsg\u00e1kra vonatkoz\u00f3 int\u00e9zked\u00e9seket is. A komplex szakmai vizsg\u00e1k \u00edr\u00e1sbeli r\u00e9sz\u00e9t az \u00edr\u00e1sbeli \u00e9retts\u00e9gi vizsg\u00e1kat k\u00f6vet\u0151 id\u0151szakban kell megszervezni\u00fck az int\u00e9zm\u00e9nyeknek. A szakk\u00e9pz\u00e9s l\u00e9nyeg\u00e9t jelent\u0151 gyakorlati vizsg\u00e1kat az iskol\u00e1k \u00e1ltal meghat\u00e1rozott id\u0151pontban, lehet\u0151s\u00e9g szerint m\u00e1jusban tarthatj\u00e1k meg. A vizsg\u00e1kat az \u00e9retts\u00e9gikhez hasonl\u00f3an kis l\u00e9tsz\u00e1mmal, a vizsg\u00e1z\u00f3k k\u00f6z\u00f6tti megfelel\u0151 v\u00e9d\u0151t\u00e1vols\u00e1g biztos\u00edt\u00e1s\u00e1val, a biztons\u00e1gi el\u0151\u00edr\u00e1sok betart\u00e1s\u00e1val kell megszervezni \u00e9s lebonyol\u00edtani.\nA vizsga v\u00e9geredm\u00e9ny\u00e9t a sz\u00f3beli vizsga eredm\u00e9nye n\u00e9lk\u00fcl kell meg\u00e1llap\u00edtani. A vizsg\u00e1n azok a v\u00e9gz\u0151s tanul\u00f3k vehetnek r\u00e9szt, akik az utols\u00f3 tan\u00e9vben a k\u00f6telez\u0151 szakmai gyakorlat legal\u00e1bb 60 sz\u00e1zal\u00e9k\u00e1t teljes\u00edtett\u00e9k. A vizsg\u00e1ra bocs\u00e1t\u00e1s felt\u00e9telek\u00e9nt el\u0151\u00edrt okiratok (p\u00e9ld\u00e1ul nyelvvizsga, jogos\u00edtv\u00e1ny) bemutat\u00e1sa nem k\u00f6telez\u0151, sikeres vizsga eset\u00e9n a bizony\u00edtv\u00e1nyt azok hi\u00e1ny\u00e1ban is ki kell \u00e1ll\u00edtani.\nA hat\u00e1rozat kit\u00e9r arra is, hogy mell\u00e9k-szakk\u00e9pes\u00edt\u00e9s megszerz\u00e9s\u00e9re ir\u00e1nyul\u00f3 vizsga nem szervezhet\u0151, azokat a 2020/2021. tan\u00e9v okt\u00f3ber-novemberi vizsgaid\u0151szak\u00e1ban kell megtartani. A jav\u00edt\u00f3- \u00e9s p\u00f3tl\u00f3vizsg\u00e1k let\u00e9tel\u00e9nek lehet\u0151s\u00e9ge kapcs\u00e1n megszabott, id\u00e9n j\u00faniusban lej\u00e1r\u00f3 egy \u00e9ves hat\u00e1rid\u0151 a 2020/2021. tan\u00e9v okt\u00f3ber-novemberi vizsgaid\u0151szak\u00e1nak utols\u00f3 napj\u00e1ig meghosszabbodik.\nA k\u00fcl\u00f6nleges szab\u00e1lyoz\u00e1s alapj\u00e1n igazoltnak kell tekinteni annak a tanul\u00f3nak a hi\u00e1nyz\u00e1s\u00e1t, aki a vesz\u00e9lyhelyzetre tekintettel valamely vizsgatev\u00e9kenys\u00e9gen nem vesz r\u00e9szt, \u00e9s sz\u00e1m\u00e1ra a 2020/2021. tan\u00e9v okt\u00f3ber-novemberi vizsgaid\u0151szak\u00e1ban k\u00f6telez\u0151 vizsgalehet\u0151s\u00e9get biztos\u00edtani, amely nem tekintend\u0151 jav\u00edt\u00f3- vagy p\u00f3tl\u00f3vizsg\u00e1nak.\n\n(ITM Kommunik\u00e1ci\u00f3)\n\n"}]