[{"date": "2020-04-25 08:44", "url": "https://koronavirus.gov.hu/cikkek/tobb-mint-2-milliard-forintnyi-tamogatast-utaltak-kutatas-fejlesztes-es-innovacios-palyazatok", "h1": "T\u00f6bb mint 2 milli\u00e1rd forintnyi t\u00e1mogat\u00e1st utaltak kutat\u00e1s-fejleszt\u00e9s \u00e9s innov\u00e1ci\u00f3s p\u00e1ly\u00e1zatok kedvezm\u00e9nyezettjeinek", "body": "\nA gazdas\u00e1g miel\u0151bbi \u00fajraind\u00edt\u00e1sa, illetve tov\u00e1bbi er\u0151s\u00edt\u00e9se elk\u00e9pzelhetetlen a K+F+I tev\u00e9kenys\u00e9g n\u00e9lk\u00fcl, ez\u00e9rt a korm\u00e1ny azon dolgozik, hogy minden t\u00e1mogat\u00e1st megadjon az \u00e9rintetteknek - jelentette ki Schanda Tam\u00e1s az MTI-nek.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra elmondta: az NKFIH is ez\u00e9rt tette egyszer\u0171bb\u00e9 \u00e9s gyorsabb\u00e1 a p\u00e1ly\u00e1z\u00f3i sz\u00e1m\u00e1ra az adminisztrat\u00edv folyamatokat, \u00e9s ez\u00e9rt ind\u00edtott a korm\u00e1ny negyvensz\u00e1zal\u00e9kos b\u00e9rt\u00e1mogat\u00e1si programot a kutat\u00e1s-fejleszt\u00e9si, m\u00e9rn\u00f6ki munkahelyek v\u00e9delme \u00e9rdek\u00e9ben.\nA Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal (NKFIH) kiemelt szerepet j\u00e1tszik a korm\u00e1nyzat KFI strat\u00e9gi\u00e1j\u00e1nak \u00e9s innov\u00e1ci\u00f3s t\u00f6rekv\u00e9seinek megval\u00f3s\u00edt\u00e1s\u00e1ban. A koronav\u00edrus \u00e1ltal el\u0151id\u00e9zett vesz\u00e9lyhelyzet azonban \u00faj megk\u00f6zel\u00edt\u00e9seket \u00e9s c\u00e9lzott eszk\u00f6z\u00f6k bevezet\u00e9s\u00e9t k\u00edv\u00e1nja meg a hivatalt\u00f3l.\nAz NKFIH k\u00f6nny\u00edtett el\u0151legkifizet\u00e9si szab\u00e1lyokkal enyh\u00edti a folyamatban l\u00e9v\u0151 projektek likvidit\u00e1si neh\u00e9zs\u00e9geit, emellett egyszer\u0171bb elj\u00e1r\u00e1si szab\u00e1lyokkal, meghosszabb\u00edtott hat\u00e1rid\u0151kkel is seg\u00edti a p\u00e1ly\u00e1zatok kedvezm\u00e9nyezettjeit.\nSeb\u0151k Katalin, az NKFIH eln\u00f6khelyettese elmondta: \"A megv\u00e1ltoztatott el\u0151legkifizet\u00e9si szab\u00e1lyok \u00e9letbe l\u00e9p\u00e9s\u00e9t k\u00f6vet\u0151en a hivatal soron k\u00edv\u00fcl megkezdte a be\u00e9rkezett el\u0151legig\u00e9nyek feldolgoz\u00e1s\u00e1t, melynek eredm\u00e9nyek\u00e9nt 48 \u00f3r\u00e1n bel\u00fcl 22 v\u00e1llalkoz\u00e1snak t\u00f6bb, mint 2 milli\u00e1rd forintnyi t\u00e1mogat\u00e1s ker\u00fclt \u00e1tutal\u00e1sra. K\u00f6nny\u00edtett el\u0151legkifizet\u00e9si-, valamint egyszer\u0171bb elj\u00e1r\u00e1si szab\u00e1lyokkal \u00e9s meghosszabb\u00edtott hat\u00e1rid\u0151kkel seg\u00edtj\u00fck a hazai kutat\u00e1s-fejleszt\u00e9s \u00e9s innov\u00e1ci\u00f3s tev\u00e9kenys\u00e9get v\u00e9gz\u0151 p\u00e1ly\u00e1z\u00f3kat projektjeik megval\u00f3s\u00edt\u00e1s\u00e1ban. Folyamatosan \u00e9rkeznek be a k\u00e9rv\u00e9nyek az el\u0151legkifizet\u00e9sekre, melyeknek feldolgoz\u00e1s\u00e1r\u00f3l \u00e9s utal\u00e1s\u00e1r\u00f3l a lehet\u0151 leghamarabb int\u00e9zked\u00fcnk.\"\n\u00a0\nForr\u00e1s: MTI\n\n"}]