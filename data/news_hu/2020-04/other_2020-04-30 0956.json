[{"date": "2020-04-30 09:56", "url": "https://koronavirus.gov.hu/cikkek/matol-kotelezo-bolcsodei-es-ovodai-ugyeletet-biztositani", "h1": "M\u00e1t\u00f3l k\u00f6telez\u0151 b\u00f6lcs\u0151dei \u00e9s \u00f3vodai \u00fcgyeletet biztos\u00edtani", "body": "\nM\u00e1t\u00f3l k\u00f6telez\u0151 b\u00f6lcs\u0151dei \u00e9s \u00f3vodai \u00fcgyeletet biztos\u00edtaniuk azoknak az \u00f6nkorm\u00e1nyzatoknak, amelyek a koronav\u00edrus-j\u00e1rv\u00e1ny miatt bez\u00e1ratt\u00e1k ezeket az int\u00e9zm\u00e9nyeket - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a M1 aktu\u00e1lis csatorn\u00e1n.\n\n\nNov\u00e1k Katalin azt mondta, az \u00f6nkorm\u00e1nyzatok nem k\u00e9rhetnek p\u00e9nzt az \u00fcgyelet\u00e9rt, annak ideje alatt az \u00e9tkez\u00e9st is biztos\u00edtaniuk kell, egy csoportban legfeljebb \u00f6t gyerek lehet, a sz\u00fcl\u0151knek pedig nyilatkozniuk kell arr\u00f3l, hogy tudom\u00e1suk szerint nem fert\u0151z\u0151 beteg a gyerek\u00fck.\nA b\u00f6lcs\u0151dei \u00e9s \u00f3vodai dolgoz\u00f3k munkahely\u00e9nek megtart\u00e1s\u00e1\u00e9rt az int\u00e9zm\u00e9nyek \u00e9s a szolg\u00e1ltat\u00f3k \u00e1llami t\u00e1mogat\u00e1st kapnak a vesz\u00e9lyhelyzet idej\u00e9n. A b\u00f6lcs\u0151dei t\u00e1mogat\u00e1s \u00f6sszeg\u00e9nek meg\u00e1llap\u00edt\u00e1sakor a vesz\u00e9lyhelyet els\u0151 napj\u00e1t megel\u0151z\u0151 napon be\u00edratott gyermekek sz\u00e1m\u00e1t veszik alapul - tudatta.\nHozz\u00e1tette: szint\u00e9n a munkahelyek megtart\u00e1s\u00e1t seg\u00edti, hogy az \u00f6nkorm\u00e1nyzat \u00e1tir\u00e1ny\u00edthatja a b\u00f6lcs\u0151dei \u00e9s \u00f3vodai dolgoz\u00f3kat m\u00e1sik szolg\u00e1ltat\u00f3hoz.\nAz \u00e1llamtitk\u00e1r k\u00f6z\u00f6lte, hogy a munkaad\u00f3k munkahelyi gyermekfel\u00fcgyeletet szervezhetnek a dolgoz\u00f3ik 20 h\u00e9t f\u00f6l\u00f6tti \u00e9s 14 \u00e9v alatti gyermekeinek.\nA munkaad\u00f3nak csak bejelent\u00e9si k\u00f6telezetts\u00e9ge van, \u00e9s ad\u00f3kedvezm\u00e9nyt is kap - mondta Nov\u00e1k Katalin.\n\u00a0\nForr\u00e1s: MTI\n\u00a0\n\n"}]