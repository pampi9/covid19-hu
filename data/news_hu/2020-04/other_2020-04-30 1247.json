[{"date": "2020-04-30 12:47", "url": "https://koronavirus.gov.hu/cikkek/nagyobb-idosotthonokban-lesznek-korhazparancsnokok", "h1": "A nagyobb id\u0151sotthonokban is lesznek k\u00f3rh\u00e1zparancsnokok", "body": "\nA nagyobb, 200-n\u00e1l t\u00f6bb embert ell\u00e1t\u00f3 id\u0151sotthonokban is lesznek k\u00f3rh\u00e1zparancsnokok - k\u00f6z\u00f6lte a koronav\u00edrus-j\u00e1rv\u00e1ny miatt kinevezett orsz\u00e1gos k\u00f3rh\u00e1zf\u0151parancsnok az operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nHalmosi Zsolt elmondta: 18 ilyen int\u00e9zm\u00e9nyt jel\u00f6ltek ki az orsz\u00e1gban. Ezek k\u00f6z\u00fcl nyolc \u00f6nkorm\u00e1nyzati kezel\u00e9sben van, \u00f6t\u00f6t a k\u00f6zponti k\u00f6lts\u00e9gvet\u00e9sb\u0151l tartanak fenn, h\u00e1rom egyh\u00e1zi, kett\u0151 pedig mag\u00e1nint\u00e9zm\u00e9ny.\nKiemelte: a k\u00f3rh\u00e1zparancsnokok a felel\u0151ss\u00e9get nem fogj\u00e1k \u00e1tvenni a fenntart\u00f3kt\u00f3l, csak a j\u00e1rv\u00e1nyvesz\u00e9llyel kapcsolatos szab\u00e1lyok betart\u00e1s\u00e1ra \u00e9s az eg\u00e9szs\u00e9g\u00fcgyi k\u00e9szletek v\u00e9delm\u00e9re tehetnek javaslatot.\nHalmosi Zsolt jelezte, cs\u00fct\u00f6rt\u00f6k\u00f6n l\u00e9pett hat\u00e1lyba az id\u0151sotthonokn\u00e1l is k\u00f3rh\u00e1zparancsnok kinevez\u00e9s\u00e9re lehet\u0151s\u00e9get ad\u00f3 korm\u00e1nyrendelet.\nA rendelet el\u0151\u00edr\u00e1sa szerint erre az eg\u00e9szs\u00e9g\u00fcgy\u00e9rt felel\u0151s miniszter tehet javaslatot, a d\u00f6nt\u00e9st a bel\u00fcgyminiszter hozza meg. Az int\u00e9zm\u00e9nyparancsnokoknak lehet\u0151s\u00e9g\u00fck van az id\u0151sotthonokban a j\u00e1rv\u00e1ny\u00fcgyi szab\u00e1lyok \u00e9s az eg\u00e9szs\u00e9g\u00fcgyi k\u00e9szletek v\u00e9delm\u00e9re vonatkoz\u00f3 el\u0151\u00edr\u00e1sok betart\u00e1s\u00e1nak ellen\u0151rz\u00e9s\u00e9re.\nAmint a bel\u00fcgyminiszter meghozza d\u00f6nt\u00e9s\u00e9t, az int\u00e9zm\u00e9nyvezet\u0151k megkezdik a munk\u00e1jukat - k\u00f6z\u00f6lte Halmosi Zsolt.\n\u00a0\nForr\u00e1s: MTI\n\n"}]