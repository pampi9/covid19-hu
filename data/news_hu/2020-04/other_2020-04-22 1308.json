[{"date": "2020-04-22 13:08", "url": "https://koronavirus.gov.hu/cikkek/az-mfb-csoport-kozel-1500-milliard-forinttal-segiti-gazdasag-ujrainditasat-osszehangolt-hitel", "h1": "Az MFB Csoport k\u00f6zel 1500 milli\u00e1rd forinttal seg\u00edti a gazdas\u00e1g \u00fajraind\u00edt\u00e1s\u00e1t \u00d6sszehangolt hitel-, t\u0151ke- \u00e9s garanciaprogramok indulnak", "body": "\nA Magyar Fejleszt\u00e9si Bank (MFB) \u00e9s a hozz\u00e1 tartoz\u00f3 v\u00e1llalatcsoport (MFB Csoport), \u00f6sszesen 1490 milli\u00e1rd forint keret\u00f6sszeg\u0171 finansz\u00edroz\u00e1si csomagot bocs\u00e1t a magyar v\u00e1llalkoz\u00e1sok rendelkez\u00e9s\u00e9re \u00f6sszehangolt hitel-, t\u0151ke- \u00e9s garancia programokon kereszt\u00fcl. A koronav\u00edrus j\u00e1rv\u00e1ny gazdas\u00e1gi hat\u00e1sainak ellens\u00falyoz\u00e1s\u00e1ra, illetve a gazdas\u00e1g \u00fajraind\u00edt\u00e1s\u00e1nak el\u0151seg\u00edt\u00e9s\u00e9re kidolgozott programok egyar\u00e1nt c\u00e9lozz\u00e1k a v\u00e1llalkoz\u00e1sok likvidit\u00e1si probl\u00e9m\u00e1inak megold\u00e1s\u00e1t, a munkahelyek meg\u0151rz\u00e9s\u00e9t, a beruh\u00e1z\u00e1si, fejleszt\u00e9si tev\u00e9kenys\u00e9g \u00f6szt\u00f6nz\u00e9s\u00e9t \u00e9s a c\u00e9gek hazai k\u00e9zben val\u00f3 meg\u0151rz\u00e9s\u00e9t.\n\n\nAz MFB Csoport a teljes finansz\u00edroz\u00e1si eszk\u00f6zt\u00e1r\u00e1t \u00e9s term\u00e9kportf\u00f3li\u00f3j\u00e1t \u00e9rint\u0151 csomagot dolgozott ki, amely a mikro-, kis- \u00e9s k\u00f6z\u00e9pv\u00e1llalkoz\u00e1sok, valamint a nagyv\u00e1llalatok sz\u00e1m\u00e1ra c\u00e9lzott m\u00f3don biztos\u00edtja a m\u0171k\u00f6d\u00e9s fenntart\u00e1s\u00e1hoz, munkav\u00e1llal\u00f3ik megtart\u00e1s\u00e1hoz, illetve beruh\u00e1z\u00e1saik megval\u00f3s\u00edt\u00e1s\u00e1hoz sz\u00fcks\u00e9ges forr\u00e1st. Az \u00fajonnan kidolgozott, illetve jelent\u0151sen \u00e1talak\u00edtott h\u00e1rom hitel, kett\u0151 garancia \u00e9s n\u00e9gy t\u0151keprogram r\u00e9v\u00e9n az MFB Csoport \u00f6sszesen 1490 milli\u00e1rd forint \u00f6sszeg\u0171 finansz\u00edroz\u00e1si megold\u00e1st ny\u00fajt a v\u00e1llalkoz\u00e1sok sz\u00e1m\u00e1ra.\nB\u00e1rtfai-Mager Andrea, Nemzeti Vagyon Kezel\u00e9s\u00e9\u00e9rt Felel\u0151s T\u00e1rca N\u00e9lk\u00fcli Miniszter az MFB Csoport gazdas\u00e1gi csomagja kapcs\u00e1n elmondta: \u201eA gazdas\u00e1g \u00fajraind\u00edt\u00e1s\u00e1ra k\u00e9sz\u00edtett finansz\u00edroz\u00e1si csomag elfogad\u00e1s\u00e1t megel\u0151z\u0151en a Korm\u00e1ny sz\u00e9les k\u00f6r\u0171 egyeztet\u00e9st v\u00e9gzett, sz\u00e1mos javaslatot \u00e9s v\u00e9lem\u00e9nyt vizsg\u00e1lt meg. A program-csomag, melynek gerinc\u00e9t az MFB Csoport \u00f6sszehangolt term\u00e9kei k\u00e9pezik, nem csak arra biztos\u00edt lehet\u0151s\u00e9get a v\u00e1llalkoz\u00e1soknak, hogy \u00e1tv\u00e9szelj\u00e9k ezt az id\u0151szakot, hanem arra is, hogy sikeres r\u00e9sztvev\u0151i legyenek a gazdas\u00e1g \u00fajraindul\u00e1s\u00e1nak \u00e9s tov\u00e1bbi fejl\u0151d\u00e9s\u00e9nek. Ennek \u00e9rdek\u00e9ben a v\u00e1llalkoz\u00e1sokat \u00e1llami kezess\u00e9gv\u00e1llal\u00e1s, valamint kamat- \u00e9s d\u00edjt\u00e1mogat\u00e1s seg\u00edti a csomag egyes term\u00e9kein kereszt\u00fcl.\u201d\nDr. Sipos-Tompa Levente, az MFB eln\u00f6k-vez\u00e9rigazgat\u00f3ja az MFB Csoport leger\u0151sebb gazdas\u00e1g\u00e9l\u00e9nk\u00edt\u0151 csomagjak\u00e9nt jellemezte a programokat: \u201eAz MFB Csoport \u00f6sszehangolt munk\u00e1j\u00e1val k\u00f6zel 1500 milli\u00e1rd forintot tudunk biztos\u00edtani a hazai v\u00e1llalkoz\u00e1soknak \u00e9s v\u00e1llalatoknak. A hitel, t\u0151ke \u00e9s garancia eszk\u00f6z\u00f6k egy\u00fcttes hat\u00e1s\u00e1ra \u00e9p\u00fcl\u0151 program ment\u0151\u00f6v a bajba jutott c\u00e9geknek, ugyanakkor fontos eszk\u00f6z a fejleszt\u00e9sek, beruh\u00e1z\u00e1sok, jelent\u0151s m\u00e9ret\u0171 projektek megval\u00f3s\u00edt\u00e1s\u00e1nak \u00f6szt\u00f6nz\u00e9s\u00e9re is. Feladat\u00e1b\u00f3l ad\u00f3d\u00f3an az MFB-nek ebben a helyzetben sz\u00e9les k\u00f6rben el\u00e9rhet\u0151 eszk\u00f6z\u00f6kkel \u00e9s magas kock\u00e1zatt\u0171r\u0151 hajland\u00f3s\u00e1ggal kell szerepet v\u00e1llalnia, ez t\u00fckr\u00f6z\u0151dik a csomag finansz\u00edroz\u00e1si term\u00e9keiben is.\u201d\nAz MFB hitelprogramjainak \u00e9s garanciaterm\u00e9k\u00e9nek c\u00e9lja, hogy a mikro-, kis- \u00e9s k\u00f6z\u00e9pv\u00e1llalati, illetve a nagyv\u00e1llalati szegmensben elegend\u0151 forr\u00e1st biztos\u00edtsanak a v\u00e1llalkoz\u00e1sok r\u00f6vid-, k\u00f6z\u00e9p- \u00e9s hossz\u00fat\u00e1v\u00fa finansz\u00edroz\u00e1si ig\u00e9nyeinek kiel\u00e9g\u00edt\u00e9s\u00e9re. Az MFB ennek \u00e9rdek\u00e9ben a hazai \u00e9s eur\u00f3pai uni\u00f3s forr\u00e1s\u00fa hitelprogramokon kereszt\u00fc forr\u00e1st biztos\u00edt a v\u00e1llalkoz\u00e1sok sz\u00e1m\u00e1ra - \u00f6sszesen 439 milli\u00e1rd forint keret\u00f6sszegig. A programok mind az el\u00e9rhet\u0151 hitel\u00f6sszeg, mind a hitelc\u00e9lok tekintet\u00e9ben sz\u00e9les k\u00f6rben ny\u00fajtanak megold\u00e1st a c\u00e9geket \u00e9r\u0151 kih\u00edv\u00e1sokra.\nA saj\u00e1t forr\u00e1s\u00fa hitelprogramok k\u00f6z\u00fcl els\u0151sorban a mikro- \u00e9s kisv\u00e1llalkoz\u00e1soknak jelent seg\u00edts\u00e9get az MFB Kr\u00edzis Hitel, amely P\u00e9nz\u00fcgyi V\u00e1llalkoz\u00e1sokon kereszt\u00fcl ig\u00e9nyelhet\u0151. A hitelprogram keret\u00e9ben a v\u00e1llalkoz\u00e1sok 2,5%-os \u00e9ves \u00fcgyf\u00e9lkamat mellett vehetik fel a hitelt minimum 1 milli\u00f3, maximum 150 milli\u00f3 forint \u00f6sszegben, \u00e1ltal\u00e1nos beruh\u00e1z\u00e1si c\u00e9lokra, forg\u00f3eszk\u00f6z finansz\u00edroz\u00e1sra - ide\u00e9rtve a likvidit\u00e1s finansz\u00edroz\u00e1st is. Az MFB Versenyk\u00e9pess\u00e9gi Hitelprogram els\u0151sorban nagyv\u00e1llalkoz\u00e1sok, illetve a jelent\u0151s beruh\u00e1z\u00e1st tervez\u0151 k\u00f6z\u00e9p-v\u00e1llalkoz\u00e1sok sz\u00e1m\u00e1ra jelent hat\u00e9kony eszk\u00f6zt. A hitelprogram felhaszn\u00e1lhat\u00f3 beruh\u00e1z\u00e1s, forg\u00f3eszk\u00f6z finansz\u00edroz\u00e1s\u00e1ra, hitelkiv\u00e1lt\u00e1sra, \u00e9s akviz\u00edci\u00f3, azaz r\u00e9szesed\u00e9s v\u00e1s\u00e1rl\u00e1s finansz\u00edroz\u00e1s\u00e1ra, illetve likvidit\u00e1sfinansz\u00edroz\u00e1sra is. Mindk\u00e9t programot 80%-os \u00e1llami kezess\u00e9gv\u00e1llal\u00e1s eg\u00e9sz\u00edti ki, a kamathoz pedig tov\u00e1bbi 0,1% kezess\u00e9gv\u00e1llal\u00e1si d\u00edj kapcsol\u00f3dik. Az MFB saj\u00e1t forr\u00e1s\u00fa programjai 2020. \u00e1prilis 30-t\u00f3l ig\u00e9nyelhet\u0151k.\nAz MFB az eur\u00f3pai uni\u00f3s forr\u00e1s\u00fa GINOP-hitelterm\u00e9kek keret\u00e9ben m\u00e9g szabad forr\u00e1sok t\u00f6bbs\u00e9g\u00e9nek \u00e1tcsoportos\u00edt\u00e1s\u00e1val egy m\u00f3dos\u00edtott felt\u00e9telekkel el\u00e9rhet\u0151 hitelprogramot bocs\u00e1t rendelkez\u00e9sre, Mikro- \u00e9s Kisv\u00e1llalkoz\u00e1sok Technol\u00f3giai Korszer\u0171s\u00edt\u00e9se C\u00e9l\u00fa Hitelprogram (GINOP-8.3.5-18) elnevez\u00e9ssel. A KKV Technol\u00f3gia Hitelprogram n\u00e9ven a v\u00e1llalkoz\u00e1sok k\u00f6r\u00e9ben m\u00e1r ismert program beruh\u00e1z\u00e1sok \u00e9s likvidit\u00e1s finansz\u00edroz\u00e1s\u00e1ra is ig\u00e9nyelhet\u0151 az MFB Pontok h\u00e1l\u00f3zat\u00e1ban - tov\u00e1bbra is nulla sz\u00e1zal\u00e9kos \u00fcgyf\u00e9lkamat mellett. Az Operat\u00edv Program m\u00f3dos\u00edt\u00e1sa jelenleg is zajlik, a term\u00e9k megjelen\u00e9s\u00e9nek id\u0151pontj\u00e1r\u00f3l az MFB ny\u00fajt majd t\u00e1j\u00e9koztat\u00e1st.\nA hitelez\u00e9s mellett minden eddigin\u00e9l magasabb \u00f6sszeg\u0171, 500 milli\u00e1rd forintos hitelgarancia program indul, Kr\u00edzis Garanciaprogram n\u00e9ven az MFB Csoporthoz tartoz\u00f3 Garantiqa Hitelgarancia Zrt. kezel\u00e9s\u00e9ben. Az \u00e9v v\u00e9g\u00e9ig meghirdetett program keret\u00e9ben a v\u00e1llalkoz\u00e1sok foly\u00f3sz\u00e1mlahiteleikhez, forg\u00f3eszk\u00f6z- \u00e9s beruh\u00e1z\u00e1si hiteleikhez vehetik ig\u00e9nybe a 90%-os m\u00e9rt\u00e9k\u0171 \u00e1llami garanciav\u00e1llal\u00e1st. Ezen t\u00falmen\u0151en, a Garantiqa Hitelgarancia Zrt. tev\u00e9kenys\u00e9g\u00e9nek tov\u00e1bbi b\u0151v\u00edt\u00e9s\u00e9t pedig 130 milli\u00e1rd forintos k\u00f6lts\u00e9gvet\u00e9si garanciakeret emel\u00e9s is seg\u00edti. Az MFB emellett - a Garantiqa Zrt. garanciaprogramjainak kieg\u00e9sz\u00edt\u00e9s\u00e9re - l\u00e9trehozta az MFB Vis Maior Garanciaprogramot, amely 5 milli\u00e1rd forintt\u00f3l ny\u00fajt hitelhez kapcsol\u00f3d\u00f3 garanci\u00e1t.\nA csomag r\u00e9szek\u00e9nt az MFB Csoport n\u00e9gy \u00faj, mag\u00e1nt\u0151k\u00e9t is megmozgat\u00f3 t\u0151keprogramot hirdet meg, \u00f6sszesen 371 milli\u00e1rd forint keret\u00f6sszeggel. A programok ment\u0151\u00f6vet jelenthetnek a bajba jutott, alacsony fedezettel rendelkez\u0151 KKV-k sz\u00e1m\u00e1ra (KKV Ment\u0151 T\u0151keprogram), illetve gyors seg\u00edts\u00e9get ny\u00fajthatnak a sikeres, de a v\u00e1ls\u00e1g miatt megtorpant startupoknak a hazai innov\u00e1ci\u00f3s potenci\u00e1l er\u0151s\u00edt\u00e9se c\u00e9lj\u00e1b\u00f3l (Startup Ment\u0151 T\u0151keprogram). Emellett seg\u00edts\u00e9get ny\u00fajtanak a bajba jutott strat\u00e9giai c\u00e9geknek, eszk\u00f6zt biztos\u00edtanak a v\u00e1llalat \u00e9s ingatlan felv\u00e1s\u00e1rl\u00e1sokhoz belf\u00f6ld\u00f6n \u00e9s k\u00fclf\u00f6ld\u00f6n, illetve t\u0151kefinansz\u00edroz\u00e1st a gazdas\u00e1g \u00fajraind\u00edt\u00e1s\u00e1hoz (Kr\u00edzis T\u0151keprogram I-II.). A programok r\u00e9szben az MFB Csoporthoz tartoz\u00f3 Hiventures Zrt., r\u00e9szben mag\u00e1npiaci t\u0151ke-alapkezel\u0151k kezel\u00e9s\u00e9ben \u00e1llnak majd. A Hiventures kezel\u00e9s\u00e9ben \u00e1ll\u00f3 t\u0151keprogramok 2020. \u00e1prilis 30-t\u00f3l ig\u00e9nyelhet\u0151k.\nAz egyes hitelprogramokr\u00f3l b\u0151vebb inform\u00e1ci\u00f3 az http://MFB weboldal\u00e1n, m\u00edg a v\u00e1llalkoz\u00e1soknak sz\u00f3l\u00f3 garancia \u00e9s t\u0151keprogramokr\u00f3l a http://Garantiqa Hitelgarancia Zrt. \u00e9s a http://Hiventures Zrt. oldalain olvashat\u00f3. Az EU-s forr\u00e1sb\u00f3l finansz\u00edrozott KKV Technol\u00f3gia Hitelprogram m\u00f3dos\u00edtott felt\u00e9telekkel t\u00f6rt\u00e9n\u0151 hitelig\u00e9nyl\u00e9seinek kezd\u0151 id\u0151pontj\u00e1r\u00f3l a Sz\u00e9chenyi 2020 honlapon, illetve az mfb.hu oldalon olvashat\u00f3 t\u00e1j\u00e9koztat\u00e1s hamarosan.\nA COVID-19 vil\u00e1gj\u00e1rv\u00e1ny gazdas\u00e1gi hat\u00e1sainak ellens\u00falyoz\u00e1s\u00e1nak \u00e9rdek\u00e9ben az MFB Csoport szorosan egy\u00fcttm\u0171k\u00f6dik a Korm\u00e1ny \u00e1ltal fel\u00e1ll\u00edtott Gazdas\u00e1g \u00dajraind\u00edt\u00e1s\u00e1\u00e9rt Felel\u0151s Munkacsoporttal, a p\u00e9nz\u00fcgyi rendszerben \u00e9rintett miniszt\u00e9riumokkal \u00e9s h\u00e1tt\u00e9rint\u00e9zm\u00e9nyekkel.\nForr\u00e1s: mfb.hu\n\n"}]