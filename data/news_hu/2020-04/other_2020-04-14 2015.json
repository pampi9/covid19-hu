[{"date": "2020-04-14 20:15", "url": "https://koronavirus.gov.hu/cikkek/gvh-versenyfelugyeleti-eljaras-indult-az-ekszertv-kezfertotlenitot-ertekesito-musora-miatt", "h1": "GVH: versenyfel\u00fcgyeleti elj\u00e1r\u00e1s indult az \u00c9kszerTV k\u00e9zfert\u0151tlen\u00edt\u0151t is \u00e9rt\u00e9kes\u00edt\u0151 m\u0171sora miatt", "body": "\nVersenyfel\u00fcgyeleti elj\u00e1r\u00e1s indult az \u00c9kszerTV egyik, k\u00e9zfert\u0151tlen\u00edt\u0151t is \u00e9rt\u00e9kes\u00edt\u0151 m\u0171sora miatt, a m\u0171sort k\u00e9sz\u00edt\u0151 Emporia Style Kft.-vel, \u00e9s a m\u0171sort k\u00f6zz\u00e9tev\u0151 ATV Zrt.-vel szemben - k\u00f6z\u00f6lte a Gazdas\u00e1gi Versenyhivatal (GVH) kedden az MTI-vel.\n\u00a0\n\nA k\u00f6zlem\u00e9ny szerint az \u00c9kszerTV azt a benyom\u00e1st keltette, hogy a term\u00e9kekre meghirdetett kedvezm\u00e9nyes \u00e1r korl\u00e1tozott id\u0151re sz\u00f3l, vagyis gyors d\u00f6nt\u00e9sre k\u00e9sztetett, \u00edgy a vev\u0151k nem tudtak k\u00f6r\u00fcltekint\u0151en t\u00e1j\u00e9koz\u00f3dni. Val\u00f3sz\u00edn\u0171s\u00edtett\u00e9k tov\u00e1bb\u00e1, hogy az eredeti \u00e1rat nem is alkalmazta a hirdet\u0151, az ATV Zrt. pedig tiszt\u00e1ban volt azzal, hogy a m\u0171sorok torz\u00edthatj\u00e1k a fogyaszt\u00f3i magatart\u00e1st. A hirdet\u00e9sek r\u00e1ad\u00e1sul a j\u00e1rv\u00e1nyvesz\u00e9ly miatt sokakhoz eljuthattak, \u00e9s sokak \u00e9rdekl\u0151d\u00e9s\u00e9t f\u00f6lkelthett\u00e9k - hangs\u00falyozta a GVH.\u00a0\u00a0\u00a0\u00a0\nMegjegyezt\u00e9k ugyanakkor, hogy a tisztess\u00e9gtelen kereskedelmi gyakorlatot egyel\u0151re csak val\u00f3sz\u00edn\u0171s\u00edtik, az elj\u00e1r\u00e1s megkezd\u00e9se nem jelenti annak meg\u00e1llap\u00edt\u00e1s\u00e1t.\n\nMTI 2020. \u00e1prilis 14.\n\n"}]