[{"date": "2020-04-18 14:17", "url": "https://koronavirus.gov.hu/cikkek/szazzal-nott-korhazban-apoltak-szama", "h1": "Sz\u00e1zzal n\u0151tt a k\u00f3rh\u00e1zban \u00e1poltak sz\u00e1ma", "body": "\nAz elm\u00falt napokban t\u00f6bb mint sz\u00e1zzal n\u0151tt a k\u00f3rh\u00e1zban \u00e1polt koronav\u00edrusos betegek sz\u00e1ma - mondta az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: 829 beteg szorul k\u00f3rh\u00e1zi ell\u00e1t\u00e1sra, k\u00f6z\u00fcl\u00fck 60 embert kell l\u00e9legeztetni.\nK\u00f6z\u00f6lte: a szoci\u00e1lis int\u00e9zm\u00e9nyekben is n\u0151 a betegek, az elhunytak sz\u00e1ma, a f\u0151v\u00e1rosi Pesti \u00fati otthon lak\u00f3i k\u00f6z\u00fcl m\u00e1r 21-en vesztett\u00e9k \u00e9let\u00fcket.\nBesz\u00e1molt arr\u00f3l, hogy orsz\u00e1gszerte 18 szoci\u00e1lis otthonban 386 gondozott \u00e9s 45 dolgoz\u00f3 v\u00edrustesztje lett pozit\u00edv. Az int\u00e9zm\u00e9nyek, k\u00f6zt\u00fck a Pesti \u00fati ellen\u0151rz\u00e9se h\u00e9tv\u00e9g\u00e9n is zajlik - mondta.\nKiemelte, hogy m\u00e1r 1834-re n\u0151tt a fert\u0151z\u00f6ttek sz\u00e1ma \u00e9s az elm\u00falt 24 \u00f3ra alatt \u00fajabb 16 hal\u00e1leset t\u00f6rt\u00e9nt. Az elhunytak egy kiv\u00e9tel\u00e9vel id\u0151s emberek. Ugyanakkor a fert\u0151z\u00e9s \u00e1ldozat\u00e1v\u00e1 v\u00e1lt egy 42 \u00e9ves, \u00e1m sz\u00e1mos egy\u00e9b alapbetegs\u00e9ggel k\u00fczd\u0151 n\u0151 is.\nAz orsz\u00e1g id\u0151sotthonaiban gondozottak k\u00f6z\u00fcl eddig 33-an hunytak el koronav\u00edrus-fert\u0151z\u00e9s nyom\u00e1n - tette hozz\u00e1.\nHangs\u00falyozta, hogy az id\u0151sotthonok lak\u00f3i k\u00f6r\u00e9ben, az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sainak megfelel\u0151en t\u00f6bbsz\u00f6ri megism\u00e9telt laborvizsg\u00e1latot is v\u00e9geznek. Ugyanakkor - folytatta - nem kiz\u00e1r\u00f3lag a laborvizsg\u00e1latokra alapozz\u00e1k az int\u00e9zm\u00e9nyekben a j\u00e1rv\u00e1ny\u00fcgyi d\u00f6nt\u00e9seket, mert azok csak egy pillanatnyi k\u00e9pet t\u00fckr\u00f6znek.\nVagyis nagyon fontosak az alapvet\u0151 j\u00e1rv\u00e1ny\u00fcgyi int\u00e9zked\u00e9sek, legink\u00e1bb az elk\u00fcl\u00f6n\u00edt\u00e9s - mondta.\nK\u00f6zl\u00e9se szerint v\u00e1ltozatlanul Budapest \u00e9s Pest megye az orsz\u00e1g legfert\u0151z\u00f6ttebb ter\u00fcletei, ott regisztr\u00e1lt\u00e1k a fert\u0151z\u00f6ttek t\u00f6bb mint 60 sz\u00e1zal\u00e9k\u00e1t. Tov\u00e1bb\u00e1 Fej\u00e9r megy\u00e9ben van m\u00e9g sok fert\u0151z\u00f6tt.\nK\u00e9rd\u00e9sekre v\u00e1laszolva elmondta, hogy a v\u00e9dekez\u00e9s sor\u00e1n folyamatosan hasznos\u00edtj\u00e1k a nemzetk\u00f6zi tapasztalatokat, els\u0151sorban a V4 tag\u00e1llamok, illetve Ausztria gyakorlat\u00e1t hasznos\u00edtj\u00e1k.\nArra a k\u00e9rd\u00e9sre v\u00e1laszolva, hogy a fert\u0151z\u00f6tt gyerekekkel a k\u00f3rh\u00e1zban maradhatnak-e a sz\u00fcl\u0151k, azt mondta: amennyiben az int\u00e9zm\u00e9nyben lehet\u0151s\u00e9g van a gyermek \u00e9s \u00e9desanyja izol\u00e1ci\u00f3j\u00e1ra, akkor lehets\u00e9ges.\nArr\u00f3l is sz\u00f3lt, hogy ha valaki fert\u0151z\u00f6tt\u00e9 v\u00e1lik, a j\u00e1rv\u00e1ny\u00fcgyi vizsg\u00e1lat d\u00f6nti el, hogy a csal\u00e1dtagjai k\u00f6z\u00fcl kit tesztelnek. A gyakorlat szerint a vele egy fed\u00e9l alatt \u00e9l\u0151ket igen, \u00e1m a t\u00e1gabb csal\u00e1dtagokat csak szoros kontakt eset\u00e9n - tette hozz\u00e1.\nV\u00e9g\u00fcl hangs\u00falyozta, hogy az \u00e1gyak felszabad\u00edt\u00e1sa az\u00e9rt sz\u00fcks\u00e9ges, mert nem szeretne olyan k\u00e9peket l\u00e1tni itthon, mint amilyenek Olaszorsz\u00e1gb\u00f3l \u00e9rkeztek, vagyis hogy sokszor m\u00e1r csak a folyos\u00f3kon tudt\u00e1k elhelyezni a betegeket.\n\u00a0Az a c\u00e9ljuk, hogy minden k\u00f6r\u00fclm\u00e9nyek k\u00f6z\u00f6tt mindenki megkapja a megfelel\u0151 ell\u00e1t\u00e1st - mondta M\u00fcller Cec\u00edlia.\nForr\u00e1s: MTI\n\n"}]