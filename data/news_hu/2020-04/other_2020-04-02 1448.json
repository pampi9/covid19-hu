[{"date": "2020-04-02 14:48", "url": "https://koronavirus.gov.hu/cikkek/orban-viktor-kutatocsoportok-vezetoivel-egyeztetett-hazai-gyogyszergyartasrol", "h1": "Orb\u00e1n Viktor a kutat\u00f3csoportok vezet\u0151ivel egyeztetett a hazai gy\u00f3gyszergy\u00e1rt\u00e1sr\u00f3l", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium \u00e1ltal t\u00e1mogatott koronav\u00edrus-kutat\u00f3csoportok munk\u00e1j\u00e1r\u00f3l t\u00e1j\u00e9koz\u00f3dott cs\u00fct\u00f6rt\u00f6k\u00f6n videokonferencia keret\u00e9ben Orb\u00e1n Viktor minisztereln\u00f6k \u00e9s Palkovics L\u00e1szl\u00f3 miniszter; a megbesz\u00e9l\u00e9sen a korm\u00e1nyf\u0151 a hazai gy\u00f3gyszergy\u00e1rt\u00e1s \u00e9s -rakt\u00e1roz\u00e1s fejleszt\u00e9s\u00e9nek sz\u00fcks\u00e9gess\u00e9g\u00e9r\u0151l besz\u00e9lt - t\u00e1j\u00e9koztatta az MTI-t Havasi Bertalan.\n\n\nAz egyeztet\u00e9sen Prof. Dr. Jakab Ferenc, egyetemi tan\u00e1r, a P\u00e9csi Tudom\u00e1nyegyetem Szent\u00e1gothai J\u00e1nos Kutat\u00f3k\u00f6zpont Virol\u00f3giai kutat\u00f3csoport, valamint a Koronav\u00edrus Kutat\u00f3 Akci\u00f3csoport vezet\u0151je, Kacskovics Imre, az ELTE Term\u00e9szettudom\u00e1nyi Kar\u00e1nak d\u00e9k\u00e1nja, R\u00f6st Gergely matematikus, a Szegedi Tudom\u00e1nyegyetem docense, Szilv\u00e1ssy Zolt\u00e1n, a Debreceni Egyetem rektora, J\u00f3zsa J\u00e1nos, a BME rektora, Z\u00e1vodszky P\u00e9ter biofizikus, az MTA \u00e9s a Professzorok Batthy\u00e1nyi K\u00f6re tagja, Bogsch Erik, a Richter Gedeon Nyrt. eln\u00f6ke, Keser\u0171 Gy\u00f6rgy, gy\u00f3gyszerkutat\u00f3-vegy\u00e9sz, valamint Lacza Zsombor ortop\u00e9d-traumatol\u00f3gus szakorvos, az MTA doktora vett r\u00e9szt.\nA munkacsoportok vezet\u0151i ismertett\u00e9k kutat\u00e1saik eddigi eredm\u00e9nyeit, valamint t\u00e1j\u00e9koztat\u00e1st adtak a k\u00f6zelj\u00f6v\u0151ben v\u00e1rhat\u00f3 l\u00e9p\u00e9sekr\u0151l, eredm\u00e9nyekr\u0151l. Orb\u00e1n Viktor elmondta: a j\u00e1rv\u00e1ny hossz\u00fa lesz, a java most k\u00f6vetkezik. Vakcina nincs, sok\u00e1ig nem is lesz.\nAl\u00e1h\u00fazta: sz\u00fcks\u00e9g\u00fcnk van minden lehets\u00e9ges gy\u00f3gyszerre, ami enyh\u00edti a betegs\u00e9g t\u00fcneteit. Magyarorsz\u00e1gon t\u00f6bb gy\u00f3gyszer tesztel\u00e9se is zajlik, \u00e9s vannak olyan gy\u00f3gyszerek, melyeket gy\u00e1rtani is tudunk - tette hozz\u00e1 a minisztereln\u00f6k.\nA feladat, hogy a k\u00f6vetkez\u0151 hetekben elegend\u0151 mennyis\u00e9g\u0171 gy\u00f3gyszert halmozzunk fel - mondta.\n\u00a0\nForr\u00e1s: MTI\n\n\u00a0\n\n"}]