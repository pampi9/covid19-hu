[{"date": "2020-04-04 09:27", "url": "https://koronavirus.gov.hu/cikkek/itm-kozel-70-fertotlenito-hatasukent-kinalt-termek-kozul-csak-ketto-teljesen-hatastalan", "h1": "ITM: k\u00f6zel 70 fert\u0151tlen\u00edt\u0151 hat\u00e1s\u00fak\u00e9nt k\u00edn\u00e1lt term\u00e9k k\u00f6z\u00fcl csak kett\u0151 teljesen hat\u00e1stalan", "body": "\nMajdnem 70 fert\u0151tlen\u00edt\u0151 hat\u00e1s\u00fak\u00e9nt k\u00edn\u00e1lt term\u00e9k k\u00f6z\u00fcl csak kett\u0151 bizonyult teljesen hat\u00e1stalannak - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium.\n\nA k\u00f6zlem\u00e9ny szerint a t\u00e1rca \u00c9lelmiszer \u00e9s Vegyipari Laborat\u00f3riuma \u00f6sszesen 69 f\u00e9le k\u00e9zfert\u0151tlen\u00edt\u0151t, antibakteri\u00e1lis szappant, foly\u00e9kony szappant \u00e9s tusf\u00fcrd\u0151t, fel\u00fcletfert\u0151tlen\u00edt\u0151t ellen\u0151rz\u00f6tt.\nA vizsg\u00e1lat e szerek k\u00f6z\u00fcl 14 eset\u00e9ben nem igazolta teljes k\u00f6r\u0171en a c\u00edmk\u00e9n v\u00e1llalt tiszt\u00edt\u00f3, fert\u0151tlen\u00edt\u0151 hat\u00e1sokat, \u00e1m mind\u00f6ssze k\u00e9t, kiz\u00e1r\u00f3lag webshopban k\u00edn\u00e1lt k\u00e9zfert\u0151tlen\u00edt\u0151 bizonyult teljesen hat\u00e1stalannak.\nEml\u00e9keztettek, a koronav\u00edrus-fert\u0151z\u00e9s terjed\u00e9s\u00e9nek legjobb ellenszere az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sai szerint az otthonmarad\u00e1s mellett a min\u00e9l gyakoribb, langyos vizes-szappanos k\u00e9zmos\u00e1s.\nA 29 k\u00fcl\u00f6nb\u00f6z\u0151 t\u00edpus\u00fa k\u00e9zfert\u0151tlen\u00edt\u0151 k\u00f6z\u00fcl nyolc nem teljes\u00edtette marad\u00e9ktalanul a csomagol\u00e1son v\u00e1llalt antibakteri\u00e1lis vagy gomba\u00f6l\u0151 hat\u00e1st. E cikkek k\u00f6z\u00fcl ker\u00fclt ki az a k\u00e9t, csak online m\u00f3don \u00e9rt\u00e9kes\u00edtett term\u00e9k is, amelyek semmilyen fert\u0151tlen\u00edt\u0151 hat\u00e1st nem produk\u00e1ltak.\nA hat\u00f3s\u00e1gi fell\u00e9p\u00e9s eredm\u00e9nyek\u00e9nt az egyik honlap id\u0151k\u00f6zben el\u00e9rhetetlenn\u00e9 v\u00e1lt - tett\u00e9k hozz\u00e1.\nA 19 f\u00e9le antibakteri\u00e1lis hat\u00e1s\u00fak\u00e9nt \u00e1rult szappan \u00e9s tusf\u00fcrd\u0151 k\u00f6z\u00fcl n\u00e9gy foly\u00e9kony szappan nem hozta az \u00edg\u00e9rt hat\u00e1st a laborvizsg\u00e1lat alapj\u00e1n.\nA fel\u00fcletfert\u0151tlen\u00edt\u0151k m\u00e9g jobb ar\u00e1nyban teljes\u00edtett\u00e9k v\u00e1llal\u00e1saikat, 21 t\u00edpusb\u00f3l \u00f6sszesen k\u00e9t term\u00e9k eset\u00e9ben tal\u00e1ltak probl\u00e9m\u00e1t a szakemberek, az egyik a gomba\u00f6l\u0151 hat\u00e1s szempontj\u00e1b\u00f3l, a m\u00e1sik pedig csak az aj\u00e1nlott h\u00edg\u00edt\u00e1sban nem felelt meg az ellen\u0151rz\u00e9sen.\nA vizsg\u00e1lt \u00e1rucikkeket \u00e9s az eredm\u00e9nyeket term\u00e9kcsoportonk\u00e9nt, t\u00e9telesen bemutat\u00f3 t\u00e1bl\u00e1zatok a fogyaszt\u00f3v\u00e9delmi honlapon el\u00e9rhet\u0151ek.\nAz \u00edg\u00e9rt fert\u0151tlen\u00edt\u0151 hat\u00e1st csak r\u00e9szben teljes\u00edt\u0151 term\u00e9kek a csomagol\u00e1son, c\u00edmk\u00e9n olvashat\u00f3 inform\u00e1ci\u00f3k val\u00f3s\u00e1gh\u0171 m\u00f3dos\u00edt\u00e1sa ut\u00e1n forgalmazhat\u00f3k - k\u00f6z\u00f6lt\u00e9k.\nAz ITM a vizsg\u00e1lati eredm\u00e9nyeket megk\u00fcldte a Nemzeti N\u00e9peg\u00e9szs\u00e9g\u00fcgyi K\u00f6zpontnak, amely piacfel\u00fcgyeleti hat\u00f3s\u00e1gk\u00e9nt elj\u00e1r a jogs\u00e9rt\u0151 v\u00e1llalkoz\u00e1sokkal szemben.\nA t\u00e1rca a vesz\u00e9lyhelyzet meghirdet\u00e9se \u00f3ta figyeli a tisztess\u00e9gtelen kereskedelmi gyakorlat \u00e9s a megt\u00e9veszt\u0151 t\u00e1j\u00e9koztat\u00e1s megval\u00f3sul\u00e1s\u00e1t, indokolt esetben hat\u00e1rozottan fell\u00e9p a magyar csal\u00e1dok v\u00e9delme \u00e9rdek\u00e9ben.\nA fogyaszt\u00f3v\u00e9delmi elj\u00e1r\u00e1sok folyamatban vannak, az e-kereskedelemben kaphat\u00f3 k\u00e9zfert\u0151tlen\u00edt\u0151k ellen\u0151rz\u00e9se folytat\u00f3dik - \u00edrt\u00e1k.\nKit\u00e9rtek arra is, hogy a t\u00falzott k\u00e9zfert\u0151tlen\u00edt\u00e9s ak\u00e1r k\u00e1ros is lehet, kisz\u00e1r\u00edtja a b\u0151rt, amely kirepedezve k\u00f6nnyebben fert\u0151z\u0151dik. A j\u00e1rv\u00e1ny terjed\u00e9s\u00e9nek lass\u00edt\u00e1s\u00e1t akkor seg\u00edthetj\u00fck a leghat\u00e9konyabban, ha betartjuk a kij\u00e1r\u00e1si korl\u00e1toz\u00e1st, \u00e9s kiz\u00e1r\u00f3lag alapos indokkal mozdulunk ki otthonr\u00f3l - \u00e1ll a k\u00f6zlem\u00e9nyben.\n\u00a0\n\u00a0\n\u00a0\nMTI 2020. \u00e1prilis 4.\n\n"}]