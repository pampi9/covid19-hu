[{"date": "2020-04-30 11:49", "url": "https://koronavirus.gov.hu/cikkek/kinai-byd-vallalat-kepviselojevel-targyalt-szijjarto-peter", "h1": "A k\u00ednai BYD v\u00e1llalat k\u00e9pvisel\u0151j\u00e9vel t\u00e1rgyalt Szijj\u00e1rt\u00f3 P\u00e9ter", "body": "\nA k\u00ednai BYD v\u00e1llalat \u00fcgyvezet\u0151 igazgat\u00f3j\u00e1val, Isbrand H\u00f3val t\u00e1rgyalt Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n - k\u00f6z\u00f6lte a k\u00fcl\u00fcgyi t\u00e1rca (KKM) az MTI-vel.\n\n\nA KKM t\u00e1j\u00e9koztat\u00e1sa szerint a BYD Kom\u00e1romban \u00fczemelteti legnagyobb elektromos buszgy\u00e1r\u00e1t Eur\u00f3p\u00e1ban. A v\u00e1llalat jelenleg 250 embert foglalkoztat, az elm\u00falt \u00e9vekben h\u00e1romszoros\u00e1ra n\u00f6velt\u00e9k bev\u00e9tel\u00fcket. A t\u00e1rgyal\u00e1son a kom\u00e1romi gy\u00e1r tov\u00e1bbi b\u0151v\u00edt\u00e9s\u00e9r\u0151l volt sz\u00f3, aminek k\u00f6sz\u00f6nhet\u0151en \u00fajabb magas hozz\u00e1adott \u00e9rt\u00e9kkel rendelkez\u0151 munkahelyek j\u00f6nnek majd l\u00e9tre a t\u00e9rs\u00e9gben.\nSzijj\u00e1rt\u00f3 P\u00e9ter a Facebook-oldal\u00e1n azt \u00edrta, hogy a BYD K\u00edna egyik legnagyobb, legjelent\u0151sebb v\u00e1llalata. Els\u0151 eur\u00f3pai \u00fczem\u00fcket, egy elektromosbuszgy\u00e1rat Kom\u00e1romban nyitott\u00e1k meg, amelyet az\u00f3ta is folyamatosan b\u0151v\u00edtenek.\nA v\u00e1llalat - a koronav\u00edrus-j\u00e1rv\u00e1ny miatti rendk\u00edv\u00fcli helyzetre tekintettel - K\u00edn\u00e1ban az egyik legnagyobb gy\u00e1r\u00e1t \u00e1t\u00e1ll\u00edtotta maszkok el\u0151\u00e1ll\u00edt\u00e1s\u00e1ra; naponta 20 milli\u00f3 maszkot gy\u00e1rtanak. Az eg\u00e9szs\u00e9g\u00fcgyi dolgoz\u00f3k v\u00e9delm\u00e9\u00e9rt a korm\u00e1ny 20 milli\u00f3 maszkot rendelt a v\u00e1llalatt\u00f3l, a sz\u00e1ll\u00edtm\u00e1ny els\u0151 r\u00e9szlete a j\u00f6v\u0151 h\u00e9ten \u00e9rkezik az orsz\u00e1gba. A BYD a t\u00e1rgyal\u00e1s elej\u00e9n 100 ezer maszkot adom\u00e1nyozott Magyarorsz\u00e1gnak - der\u00fclt ki a bejegyz\u00e9s\u00e9b\u0151l.\n\n\u00a0\nForr\u00e1s: MTI\n\n"}]