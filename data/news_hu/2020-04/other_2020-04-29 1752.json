[{"date": "2020-04-29 17:52", "url": "https://koronavirus.gov.hu/cikkek/szijjarto-fenn-kell-tartani-nemzetkozi-aruszallitas-akadalymentesseget", "h1": "Szijj\u00e1rt\u00f3: fenn kell tartani a nemzetk\u00f6zi \u00e1rusz\u00e1ll\u00edt\u00e1s akad\u00e1lymentess\u00e9g\u00e9t", "body": "\nFenn kell tartani a nemzetk\u00f6zi \u00e1rusz\u00e1ll\u00edt\u00e1s akad\u00e1lymentess\u00e9g\u00e9t, az ing\u00e1z\u00f3knak pedig tov\u00e1bbra is lehet\u0151s\u00e9get kell biztos\u00edtani arra, hogy munkav\u00e9gz\u00e9s, f\u00f6ldm\u0171vel\u00e9s c\u00e9lj\u00e1b\u00f3l \u00e1tl\u00e9phess\u00e9k a hat\u00e1rokat - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n az osztr\u00e1k, szlov\u00e1k \u00e9s cseh koll\u00e9g\u00e1j\u00e1val tartott videokonferencia ut\u00e1n a Facebook-oldal\u00e1n.\n\nSzijj\u00e1rt\u00f3 P\u00e9ter a vide\u00f3ban azt mondta: a konferenci\u00e1n t\u00e1j\u00e9koztatta a r\u00e9sztvev\u0151ket arr\u00f3l, hogy t\u00f6bb Magyarorsz\u00e1gon m\u0171k\u00f6d\u0151 nagy gy\u00e1r \u00fajrakezdte m\u0171k\u00f6d\u00e9s\u00e9t. Ezeknek a gy\u00e1raknak a tulajdonosai a visegr\u00e1di orsz\u00e1gokban (Szlov\u00e1ki\u00e1ban, Csehorsz\u00e1gban, Lengyelorsz\u00e1gban \u00e9s Magyarorsz\u00e1gon), N\u00e9metorsz\u00e1gban \u00e9s Ausztri\u00e1ban is \u00fczemeltetnek gy\u00e1rakat, ez\u00e9rt Magyarorsz\u00e1g k\u00e9szen \u00e1ll olyan szab\u00e1lyoz\u00e1s megalkot\u00e1s\u00e1ra is, amely lehet\u0151v\u00e9 teszi, hogy az egy v\u00e1llalatcsoporton bel\u00fcl dolgoz\u00f3k munkav\u00e1llal\u00e1si c\u00e9llal az ing\u00e1z\u00e1si s\u00e1von k\u00edv\u00fcl is utazhassanak, hiszen ez \"mindannyiunk nemzetgazdas\u00e1g\u00e1nak \u00e9rdeke\" - hangs\u00falyozta. Hozz\u00e1f\u0171zte, hogy az erre vonatkoz\u00f3 d\u00f6nt\u00e9s el\u0151k\u00e9sz\u00edt\u00e9se folyamatban van.\n\nKiemelte: az osztr\u00e1kok \u00e9s a szlov\u00e1kok is hozz\u00e1j\u00e1rultak ahhoz, hogy az Ausztri\u00e1ban vagy Szlov\u00e1ki\u00e1ban \u00e9l\u0151, de iskol\u00e1ba Magyarorsz\u00e1gra j\u00e1r\u00f3, id\u00e9n \u00e9retts\u00e9giz\u0151 di\u00e1koknak a vizsg\u00e1k ut\u00e1n hazat\u00e9rve ne kelljen h\u00e1zi karant\u00e9nba vonulniuk. Ausztria ezt lehet\u0151v\u00e9 teszi az \u00e9retts\u00e9giz\u0151ket k\u00eds\u00e9r\u0151knek is, Szlov\u00e1kia azonban err\u0151l m\u00e9g nem d\u00f6nt\u00f6tt - tette hozz\u00e1.\nJ\u00f3 h\u00edrnek nevezte, hogy a szlov\u00e1kok el\u00e1lltak att\u00f3l a terv\u00fckt\u0151l, hogy negat\u00edv koronav\u00edrusteszthez k\u00f6ss\u00e9k az ing\u00e1z\u00f3k Szlov\u00e1ki\u00e1ba t\u00f6rt\u00e9n\u0151 bel\u00e9p\u00e9s\u00e9t, a magyarok \u00edgy ing\u00e1z\u00e1s keret\u00e9ben tov\u00e1bbra is szabadon l\u00e9phetnek \u00e1t a t\u00edz nyitva tart\u00f3 \u00e1tkel\u0151helyen.\nSzijj\u00e1rt\u00f3 P\u00e9ter t\u00e1j\u00e9koztat\u00e1sa szerint a konferenci\u00e1n Ausztri\u00e1t arra k\u00e9rte, hogy az ing\u00e1z\u00f3knak nyissa meg a J\u00e1nossomorj\u00e1n\u00e1l \u00e9s az Als\u00f3sz\u00f6ln\u00f6kn\u00e9l tal\u00e1lhat\u00f3 hat\u00e1r\u00e1tkel\u0151helyet, Szlov\u00e1ki\u00e1t\u00f3l pedig azt, hogy a Tornan\u00e1dask\u00e1n\u00e1l \u00e9s a Letk\u00e9sn\u00e9l l\u00e9v\u0151 hat\u00e1r\u00e1tkel\u0151helyen az ing\u00e1z\u00e1st, a b\u00e1nr\u00e9vei \u00e1tkel\u0151n\u00e9l a tranzitforgalmat tegy\u00e9k lehet\u0151v\u00e9.\nA miniszter besz\u00e9lt arr\u00f3l is, hogy a n\u00e9gy orsz\u00e1g j\u00f3l egy\u00fcttm\u0171k\u00f6d\u00f6tt a k\u00fclf\u00f6ldi \u00e1llampolg\u00e1rok hazahozatal\u00e1ban: sok magyar j\u00f6hetett haza a Csehorsz\u00e1g, Ausztria \u00e9s Szlov\u00e1kia \u00e1ltal szervezett rep\u00fcl\u0151g\u00e9pekkel, \u00e9s ez ford\u00edtva is igaz. Jelenleg \u00c9szak-Amerik\u00e1ban van sok olyan magyar \u00e1llampolg\u00e1r, aki szeretne hazaj\u00f6nni, \u00e9rt\u00fck a j\u00f6v\u0151 h\u00e9ten k\u00fcldenek rep\u00fcl\u0151g\u00e9pet - mondta.\n\n\n"}]