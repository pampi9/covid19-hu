[{"date": "2020-04-09 18:29", "url": "https://koronavirus.gov.hu/cikkek/szijjarto-az-europai-bizottsag-engedelyezte-az-uj-beruhazas-tamogatasi-rendszer-elinditasat", "h1": "Szijj\u00e1rt\u00f3: az Eur\u00f3pai Bizotts\u00e1g enged\u00e9lyezte az \u00faj beruh\u00e1z\u00e1s-t\u00e1mogat\u00e1si rendszer elind\u00edt\u00e1s\u00e1t", "body": "\nAz Eur\u00f3pai Bizotts\u00e1g enged\u00e9lyezte a gazdas\u00e1gv\u00e9delmi akci\u00f3tervben meghirdetett \u00faj beruh\u00e1z\u00e1s-t\u00e1mogat\u00e1si rendszer elind\u00edt\u00e1s\u00e1t, amelynek keret\u00e9ben legfeljebb 800 ezer eur\u00f3val t\u00e1mogathatj\u00e1k v\u00e1llalatok magyarorsz\u00e1gi beruh\u00e1z\u00e1sait - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\nA t\u00e1rcavezet\u0151 kifejtette: egyeztetett Phil Hogannel, az Eur\u00f3pai Uni\u00f3 kereskedelmi biztos\u00e1val, mivel j\u00f6v\u0151 h\u00e9ten a vil\u00e1gj\u00e1rv\u00e1ny kit\u00f6r\u00e9se \u00f3ta el\u0151sz\u00f6r tan\u00e1cskoznak az eur\u00f3pai kereskedelmi miniszterek. Kiemelte: a biztossal egyet\u00e9rtettek, hogy a nemzetk\u00f6zi \u00e1ruforgalom korl\u00e1toz\u00e1s\u00e1ra senkinek sincs joga. Ha ez m\u00e9gis megt\u00f6rt\u00e9nne, az s\u00falyos gazdas\u00e1gi vesztes\u00e9geket okozna minden orsz\u00e1gnak a kontinensen - magyar\u00e1zta. Szijj\u00e1rt\u00f3 P\u00e9ter hangs\u00falyozta: l\u00e9nyeges az is, hogy az EU tov\u00e1bb laz\u00edtsa a beruh\u00e1z\u00e1sok \u00e1llami t\u00e1mogat\u00e1s\u00e1ra vonatkoz\u00f3 szab\u00e1lyokat, hiszen ez fontos el\u0151felt\u00e9tele a munkahelyek megv\u00e9d\u00e9s\u00e9nek \u00e9s \u00fajak l\u00e9trehoz\u00e1s\u00e1nak.\n\nMTI 2020. \u00e1prilis 9.\n\n"}]