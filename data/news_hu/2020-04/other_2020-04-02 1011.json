[{"date": "2020-04-02 10:11", "url": "https://koronavirus.gov.hu/cikkek/tajekoztato-gyes-gyet-gyed-folyositasanak-idopontjairol", "h1": "T\u00e1j\u00e9koztat\u00f3 a GYES, GYET, GYED foly\u00f3s\u00edt\u00e1s\u00e1nak id\u0151pontjair\u00f3l", "body": "\nT\u00e1j\u00e9koztat\u00f3 az 59/2020. (III. 23.) Korm\u00e1nyrendeletben foglalt gyermekgondoz\u00e1si d\u00edjra, gyermekgondoz\u00e1st seg\u00edt\u0151 ell\u00e1t\u00e1sra \u00e9s gyermeknevel\u00e9si t\u00e1mogat\u00e1sra val\u00f3 jogosults\u00e1g meghosszabb\u00edt\u00e1s\u00e1b\u00f3l ad\u00f3d\u00f3 foly\u00f3s\u00edt\u00e1s\u00e1r\u00f3l.\n\n\nT\u00e1j\u00e9koztatom, hogy a csecsem\u0151gondoz\u00e1si d\u00edj, gyermekgondoz\u00e1si d\u00edj foly\u00f3s\u00edt\u00e1s\u00e1ra a megszokott rendben, a t\u00e1rgyh\u00f3napot k\u00f6vet\u0151 els\u0151, m\u00e1sodik \u00e9s harmadik munkanapokon fog sor ker\u00fclni.\nAzon gyermekgondoz\u00e1si d\u00edjak foly\u00f3s\u00edt\u00e1s\u00e1ra, melyek a vesz\u00e9lyhelyzet kihirdet\u00e9s\u00e9re tekintettel, a Korm\u00e1ny 59/2020. (III. 23.) Korm. rendelete (tov\u00e1bbiakban: Korm. rendelet) alapj\u00e1n ker\u00fcltek meghosszabb\u00edt\u00e1sra, k\u00fcl\u00f6nb\u00f6zet form\u00e1j\u00e1ban 2020. \u00e1prilis 3-\u00e1n ker\u00fcl sor.\n\u00cdgy azon biztos\u00edtottak, akiknek a gyermekgondoz\u00e1si d\u00edjra val\u00f3 jogosults\u00e1ga a vesz\u00e9lyhelyzet kihirdet\u00e9sekor, azaz 2020. m\u00e1rcius 11-\u00e9n, vagy azt k\u00f6vet\u0151en sz\u0171nt meg \u2013 k\u00fcl\u00f6n k\u00e9relem n\u00e9lk\u00fcl \u2013 k\u00e9t k\u00fcl\u00f6n utal\u00e1ssal kapj\u00e1k meg a m\u00e1rcius h\u00f3napra j\u00e1r\u00f3 ell\u00e1t\u00e1s \u00f6sszeg\u00e9t.\nAz egyik utal\u00e1s a gyermekgondoz\u00e1si d\u00edj eredeti (gyermek k\u00e9t \u00e9ves kora) id\u0151pontj\u00e1ig j\u00e1r\u00f3 \u00f6sszeget tartalmazza, m\u00edg a m\u00e1sik utal\u00e1s a fennmarad\u00f3 id\u0151szakra (m\u00e1rcius 31-\u00e9ig) tartalmazza a gyermekgondoz\u00e1si d\u00edj \u00f6sszeg\u00e9t.\nAzon szem\u00e9lyek r\u00e9sz\u00e9re, akiknek a GYES-GYET foly\u00f3s\u00edt\u00e1sa 2020. m\u00e1rcius 11-\u00e9n vagy ezt k\u00f6vet\u0151en sz\u0171nt meg, a vesz\u00e9lyhelyzet idej\u00e9re ezen ell\u00e1t\u00e1sok \u2013 k\u00fcl\u00f6n k\u00e9relem n\u00e9lk\u00fcl \u2013 tov\u00e1bbfoly\u00f3s\u00edt\u00e1sra ker\u00fclnek. A 2020. m\u00e1rcius 11-31. k\u00f6z\u00f6tti id\u0151szakra az utal\u00e1s 2020. \u00e1prilis 6-\u00e1n t\u00f6rt\u00e9nik, amely a banksz\u00e1ml\u00e1kon 2020. \u00e1prilis 7-\u00e9n ker\u00fcl j\u00f3v\u00e1\u00edr\u00e1sra, a postai \u00faton tov\u00e1bb\u00edtott ell\u00e1t\u00e1sokat pedig 2-3 nap m\u00falva k\u00e9zbes\u00edtik a jogosultak r\u00e9sz\u00e9re.\nEzen ell\u00e1t\u00e1sok foly\u00f3s\u00edt\u00e1sa a tov\u00e1bbiakban a csal\u00e1dt\u00e1mogat\u00e1si ell\u00e1t\u00e1sok foly\u00f3s\u00edt\u00e1s\u00e1ra vonatkoz\u00f3 szab\u00e1lyok szerint t\u00f6rt\u00e9nik.\nAzon \u00fcgyfelek eset\u00e9ben, akik 2020. m\u00e1rcius 11-e ut\u00e1n GYES-t ig\u00e9nyeltek \u2013 azonban a Korm. rendeletben foglalt rendelkez\u00e9sek alapj\u00e1n meghosszabb\u00edtott GYED-re v\u00e1ltak jogosultt\u00e1 \u2013 a m\u00e1r meg\u00e1llap\u00edt\u00e1sra ker\u00fclt GYES ell\u00e1t\u00e1s hivatalb\u00f3l visszavon\u00e1sra ker\u00fcl.\nFelh\u00edvjuk a figyelmet, hogy ugyanazon gyermek ut\u00e1n csak egyfajta ell\u00e1t\u00e1st lehet meg\u00e1llap\u00edtani \u00e9s foly\u00f3s\u00edtani.\n\u00a0\nForr\u00e1s:\u00a0Magyar \u00c1llamkincst\u00e1r K\u00f6zpont\n\n"}]