[{"date": "2020-04-27 13:51", "url": "https://koronavirus.gov.hu/cikkek/fokozatosan-no-korhazban-apoltak-szama", "h1": "Fokozatosan n\u0151 a k\u00f3rh\u00e1zban \u00e1poltak sz\u00e1ma", "body": "\nFokozatosan n\u0151 a koronav\u00edrus-fert\u0151z\u00e9ssel k\u00f3rh\u00e1zban \u00e1poltak sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: a koronav\u00edrus miatt eddig elhunyt 280 emberb\u0151l 261 60 \u00e9v feletti. Az id\u0151sotthonok \u00e9s a k\u00f3rh\u00e1zak legink\u00e1bb kitettek a fert\u0151z\u00e9snek, ott k\u00fcl\u00f6n\u00f6sen fontos a v\u00e9d\u0151felszerel\u00e9sek helyes haszn\u00e1lata.\nAz orsz\u00e1gos tisztif\u0151orvos besz\u00e1molt arr\u00f3l is, hogy megkapta a v\u00e9rplazma ter\u00e1pi\u00e1t az els\u0151 magyar beteg. A veseel\u00e9gtelens\u00e9gben szenved\u0151 illet\u0151 egy h\u00e1romnapos ter\u00e1pi\u00e1n van t\u00fal, \u00e1llapota \"rem\u00e9nyt kelt\u0151\", azonban id\u0151re van sz\u00fcks\u00e9g, hogy kider\u00fclj\u00f6n: mennyire eredm\u00e9nyes a kezel\u00e9s.\nK\u00f6z\u00f6lte, t\u00f6bb betegn\u00e9l is terveznek v\u00e9rplazma ter\u00e1pi\u00e1t, \u00e9s keresik, v\u00e1rj\u00e1k azokat, akik \u00e1testek a fert\u0151z\u00e9sen, eg\u00e9szs\u00e9gesnek \u00e9rzik magukat \u00e9s felaj\u00e1nlan\u00e1k v\u00e9rplazm\u00e1jukat tov\u00e1bbi kezel\u00e9s c\u00e9lj\u00e1b\u00f3l.\nM\u00fcller Cec\u00edlia a k\u00fcl\u00f6nb\u00f6z\u0151 maszkt\u00edpusokr\u00f3l elmondta, az orvosi, seb\u00e9szi sz\u00e1jmaszkok egyszer haszn\u00e1latosak, ezeket jellemz\u0151en a m\u0171t\u00e9tekn\u00e9l haszn\u00e1lja az oper\u00e1l\u00f3 team. C\u00e9lja a beavatkoz\u00e1s sor\u00e1n a beteg v\u00e9delme. A speci\u00e1lis - ffp2, ffp3 - maszkok haszn\u00e1lata a visel\u0151j\u00e9t v\u00e9di a k\u00f3rokoz\u00f3kt\u00f3l. Ezek j\u00f3l z\u00e1rnak, szorosan illeszkednek az archoz, \u00edgy csak a maszkon kereszt\u00fcl t\u00f6rt\u00e9nik a leveg\u0151 be\u00e1raml\u00e1sa. A maszkon tal\u00e1lhat\u00f3 szelep sz\u0171ri a be\u00e1raml\u00f3 leveg\u0151t. Kil\u00e9gz\u00e9sn\u00e9l ugyanakkor a maszkon l\u00e9v\u0151 szelep kiny\u00edlik, \u00edgy ha ezt egy nem eg\u00e9szs\u00e9ges ember viseli, akkor a t\u0151le ki\u00e1ramlott leveg\u0151 nagyobb mennyis\u00e9gben jut a leveg\u0151be, ez\u00e9rt szigor\u00faan tilos ilyen maszkot beteg embernek viselnie - h\u00edvta fel a figyelmet.\nA szakember kit\u00e9rt a h\u00e1zi k\u00e9sz\u00edt\u00e9s\u0171, pamut maszkok visel\u00e9s\u00e9re is. Mint mondta, oda kell figyelni ezek felv\u00e9tel\u00e9n\u00e9l is lev\u00e9tel\u00e9n\u00e9l egyar\u00e1nt. Ezen maszkoknak is takarnia kell az orrot, sz\u00e1jat, lehet\u0151leg fek\u00fcdj\u00f6n fel szorosan az arcra. Felhelyez\u00e9s\u00fck ut\u00e1n hozz\u00e1juk ny\u00falni nem szabad, s a maszk felv\u00e9tele el\u0151tt \u00e9s lev\u00e9tele ut\u00e1n is alaposan kezet kell mosni, \u00e9s \u00e9rdemes hatvan fok feletti h\u0151m\u00e9rs\u00e9kleten kimosni ezeket.\nM\u00fcller Cec\u00edlia egyben felh\u00edvta a figyelmet, hogy a maszk visel\u00e9se nem helyettes\u00edti a szem\u00e9lyes t\u00e1vols\u00e1g megtart\u00e1s\u00e1t \u00e9s a higi\u00e9niai szab\u00e1lyok betart\u00e1s\u00e1t.\nK\u00e9rd\u00e9sre v\u00e1laszolva M\u00fcller Cec\u00edlia elmondta: eddig 25 id\u0151sotthonban jelent meg a fert\u0151z\u00e9s, nagyon k\u00fcl\u00f6nb\u00f6z\u0151 m\u00e9rt\u00e9kben. Vannak nagyobb otthonok, t\u00f6bb fert\u0151z\u00f6ttel, \u00e9s van olyan is, ahol csup\u00e1n egy-egy fert\u0151z\u00f6tt van. Eddig a 25 id\u0151sotthonban \u00f6sszesen 64-en hunytak el koronav\u00edrussal \u00f6sszef\u00fcgg\u00e9sben.\n\nSzint\u00e9n k\u00e9rd\u00e9s kapcs\u00e1n elmondta azt is, hogy h\u00e1rom hajl\u00e9ktalansz\u00e1ll\u00f3t tartanak nyilv\u00e1n, ahol igazolt pozit\u00edv esetek vannak. Az elj\u00e1r\u00e1s ezeken a helyeken is ugyanaz, mint minden m\u00e1s esetben - tette hozz\u00e1, teh\u00e1t elkezd\u0151d\u00f6tt a kontaktkutat\u00e1s \u00e9s a sz\u0171r\u00e9s is.\nM\u00fcller Cec\u00edlia arra, hogy h\u00e1ny eg\u00e9szs\u00e9g\u00fcgyi dolgoz\u00f3 fert\u0151z\u00f6tt meg, azt v\u00e1laszolta: az \u00f6sszes fert\u0151z\u00f6tt 13 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3, \u00e9s ez az ar\u00e1ny megegyezik a nemzetk\u00f6zivel. Hozz\u00e1tette: sokan m\u00e1r felgy\u00f3gyultak a betegs\u00e9gb\u0151l, \u00e9s nem jelentkezett mindenkin\u00e9l t\u00fcnet.\nForr\u00e1s: MTI\n\n"}]