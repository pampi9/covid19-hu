[{"date": "2020-04-21 09:32", "url": "https://koronavirus.gov.hu/cikkek/rendhagyo-korulmenyek-kozott-szigoru-egeszsegugyi-biztonsagi-szabalyok-betartasa-mellett-de", "h1": "Rendhagy\u00f3 k\u00f6r\u00fclm\u00e9nyek k\u00f6z\u00f6tt, szigor\u00fa eg\u00e9szs\u00e9g\u00fcgyi-biztons\u00e1gi szab\u00e1lyok betart\u00e1sa mellett, de zajlik a munka a fels\u0151oktat\u00e1sban", "body": "\nRendhagy\u00f3 k\u00f6r\u00fclm\u00e9nyek k\u00f6z\u00f6tt, szigor\u00fa eg\u00e9szs\u00e9g\u00fcgyi-biztons\u00e1gi szab\u00e1lyok betart\u00e1sa mellett, de zajlik a munka a fels\u0151oktat\u00e1sban, \u00edgy a felv\u00e9teli folyamat is folytat\u00f3dik - mondta az MTI-nek Schanda Tam\u00e1s.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra hangs\u00falyozta: a korm\u00e1nyzat, az illet\u00e9kes hivatalok \u00e9s a fels\u0151oktat\u00e1si int\u00e9zm\u00e9nyek mindent megtesznek annak \u00e9rdek\u00e9ben, hogy a magyar fiatalokat a lehet\u0151 legkevesebb h\u00e1tr\u00e1ny \u00e9rje a koronav\u00edrus-j\u00e1rv\u00e1ny miatt kialakult helyzetben, \u00e9s tov\u00e1bbra is minden adott legyen ahhoz, hogy versenyk\u00e9pes tud\u00e1sra tegyenek szert.\nMint mondta: egy olyan szakasz kezd\u0151d\u00f6tt el a fels\u0151oktat\u00e1si felv\u00e9teliben, amely eleve alapvet\u0151en online zajlik. \u00c1prilis 20-t\u00f3l \u00e9rhetik el az \u00fcgyint\u00e9z\u00e9si funkci\u00f3kat a k\u00e9pz\u00e9sekre jelentkez\u0151k a felvi.hu honlapon, az E-felv\u00e9teli rendszer\u00e9ben. Ellen\u0151rizhetik \u00e9s m\u00f3dos\u00edthatj\u00e1k adataikat, p\u00f3tolhatj\u00e1k a m\u00e9g hi\u00e1nyz\u00f3 dokumentumokat, illetve egyszer ak\u00e1r az eredeti jelentkez\u00e9si sorrendj\u00fcket is megv\u00e1ltoztathatj\u00e1k. Ez ut\u00f3bbira j\u00falius 9-ig van lehet\u0151s\u00e9g\u00fck - sorolta Schanda Tam\u00e1s.\nHozz\u00e1tette, az elektronikus rendszerben a felv\u00e9teliz\u0151k figyelemmel k\u00f6vethetik a beny\u00fajtott dokumentumok \u00e9s k\u00e9relmek feldolgozotts\u00e1g\u00e1t, illetve azok eredm\u00e9ny\u00e9t, \u00e9s azt is, hogy az egyes jelentkez\u00e9si helyeiken - a m\u00e1r igazolt, rendelkez\u00e9sre \u00e1ll\u00f3 inform\u00e1ci\u00f3k alapj\u00e1n - \u00e9ppen h\u00e1ny pontjuk van. Az \u00e1llamtitk\u00e1r elmondta, hogy az elektronikus rendszer a felv\u00e9teliz\u0151 \u00e1ltal kor\u00e1bban megadott email-c\u00edmre megk\u00fcldi a fontos felh\u00edv\u00e1sokat, inform\u00e1ci\u00f3kat - mint p\u00e9ld\u00e1ul egy figyelmeztet\u00e9st egy sz\u00fcks\u00e9ges hi\u00e1nyp\u00f3tl\u00e1sra.\nSchanda Tam\u00e1s felid\u00e9zte: a koronav\u00edrus elleni v\u00e9dekez\u00e9s egyik els\u0151 l\u00e9p\u00e9se az volt, hogy a fels\u0151oktat\u00e1snak \u00e1t kellett \u00e1llnia a digit\u00e1lis m\u0171k\u00f6d\u00e9sre. \"K\u00f6sz\u00f6nj\u00fck az int\u00e9zm\u00e9nyek vezet\u0151inek, oktat\u00f3inak, dolgoz\u00f3inak, \u00e9s persze a hallgat\u00f3knak is, hogy p\u00e9ld\u00e1san helyt\u00e1llnak a rendk\u00edv\u00fcli helyzetben is. A tapasztalataink azt mutatj\u00e1k, hogy az \u00e1t\u00e1ll\u00e1s sikeres volt. Rengeteg j\u00f3 \u00f6tlet \u00e9s kreat\u00edv megold\u00e1s sz\u00fcletett az elm\u00falt hetekben, \u00e9s ezeknek egy jelent\u0151s r\u00e9sze a vesz\u00e9lyhelyzet elm\u00falt\u00e1val is j\u00f3l hasznos\u00edthat\u00f3 lesz a k\u00e9pz\u00e9sekben\" - mondta Schanda Tam\u00e1s.\nA felv\u00e9teli- \u00e9s z\u00e1r\u00f3vizsg\u00e1kkal kapcsolatban felid\u00e9zte: a korm\u00e1ny d\u00f6nt\u00e9se alapj\u00e1n az egyetemek, f\u0151iskol\u00e1k ezeket is \u00fagy szervezik meg, hogy minimaliz\u00e1lj\u00e1k a szem\u00e9lyes \u00e9rintkez\u00e9seket. \"Az eg\u00e9szs\u00e9g \u00e9s az \u00e9let v\u00e9delme a legfontosabb feladatunk most, de nem t\u00e9veszthetj\u00fck szem el\u0151l a kor\u00e1bbi c\u00e9ljainkat sem. B\u00e1r komoly neh\u00e9zs\u00e9gekkel kell megk\u00fczdenie mindenkinek, Magyarorsz\u00e1g alapvet\u0151 \u00e9rdeke az, hogy a gazdas\u00e1g miel\u0151bb talpra \u00e1lljon, \u00e9s legal\u00e1bb annyira eredm\u00e9nyes legyen, mint az elm\u00falt \u00e9vtizedben. Ennek el\u00e9r\u00e9s\u00e9ben nagy r\u00e9sz\u00fck lesz azoknak a fiataloknak is, akik most tanulnak a fels\u0151oktat\u00e1sban, vagy \u00e9ppen oda k\u00e9sz\u00fclnek\" - mondta Schanda Tam\u00e1s.\n\u00a0\n\u00a0Forr\u00e1s: MTI\n\n"}]