[{"date": "2020-04-03 12:38", "url": "https://koronavirus.gov.hu/cikkek/mnb-hitelkartyakra-vonatkozik-fizetesi-moratorium", "h1": "MNB: a hitelk\u00e1rty\u00e1kra is vonatkozik a fizet\u00e9si morat\u00f3rium", "body": "\nMinden 2020. m\u00e1rcius 18-ig foly\u00f3s\u00edtott hitel-, k\u00f6lcs\u00f6n- \u00e9s l\u00edzingszerz\u0151d\u00e9sre vonatkozik a fizet\u00e9si morat\u00f3rium, \u00edgy a hitelk\u00e1rty\u00e1kra, \u00e9s a munk\u00e1ltat\u00f3i k\u00f6lcs\u00f6n\u00f6kre is - k\u00f6z\u00f6lte a Magyar Nemzeti Bank (MNB) fogyaszt\u00f3v\u00e9delmi fel\u00fcgyelete az MTI \u00e9rdekl\u0151d\u00e9s\u00e9re p\u00e9nteken.\n\n\nK\u00f6z\u00f6lt\u00e9k: a t\u00f6rleszt\u00e9si morat\u00f3rium automatikusan l\u00e9pett \u00e9letbe a hitelek eset\u00e9ben, ugyanakkor annak ig\u00e9nybev\u00e9tele nem k\u00f6telez\u0151. Ez\u00e9rt a fogyaszt\u00f3nak, ha tov\u00e1bbra is v\u00e1llalja a t\u00f6rleszt\u0151r\u00e9szlet megfizet\u00e9s\u00e9t, azt sz\u00fcks\u00e9ges jeleznie hitelez\u0151je fel\u00e9. A t\u00f6rleszt\u00e9si stop kiterjed tov\u00e1bb\u00e1 a Nemzeti Eszk\u00f6zkezel\u0151 Programban r\u00e9szt vev\u0151k eset\u00e9n a b\u00e9rleti d\u00edj fizet\u00e9s\u00e9re \u00e9s a v\u00e9tel\u00e1r r\u00e9szletfizet\u00e9sre is, azaz ezek teljes\u00edt\u00e9s\u00e9re is halad\u00e9kot kapnak a fogyaszt\u00f3k.\nKiemelt\u00e9k, hogy a m\u00e1r felmondott vagy v\u00e9grehajt\u00e1s alatt l\u00e9v\u0151, kor\u00e1bbi hitelek eset\u00e9ben viszont nem l\u00e9pett \u00e9letbe fizet\u00e9si halaszt\u00e1s. Ahogy az \u00fagynevezett rul\u00edroz\u00f3 - p\u00e9ld\u00e1ul hitelk\u00e1rtya, foly\u00f3sz\u00e1mlahitel - illetve a szakaszos foly\u00f3s\u00edt\u00e1s\u00fa/szakaszosan leh\u00edvhat\u00f3 k\u00f6lcs\u00f6n\u00f6kn\u00e9l a 2020. m\u00e1rcius 18. ut\u00e1n foly\u00f3s\u00edtott vagy leh\u00edvott \u00f6sszegeket sem \u00e9rinti a morat\u00f3rium.\nA fizet\u00e9si morat\u00f3riumra vonatkoz\u00f3 korm\u00e1nyrendelet a futamid\u0151vel rendelkez\u0151 konstrukci\u00f3kra \u00e1llap\u00edt meg rendelkez\u00e9seket. A futamid\u0151vel nem rendelkez\u0151 hitelek m\u00e1rcius 18-ig m\u00e1r felvett \u00f6sszegei eset\u00e9n az MNB \u00e9rtelmez\u00e9se szerint a morat\u00f3rium lez\u00e1rult\u00e1t, jelenleg 2020. december 31-\u00e9t k\u00f6vet\u0151en v\u00e1lik esed\u00e9kess\u00e9 a visszafizet\u00e9s. A morat\u00f3rium alapj\u00e1n a szerz\u0151d\u00e9ses k\u00f6telezetts\u00e9gek teljes\u00edt\u00e9s\u00e9nek hat\u00e1rideje, illetve a k\u00f6telezetts\u00e9gv\u00e1llal\u00e1s id\u0151tartama a fizet\u00e9si morat\u00f3rium idej\u00e9vel meghosszabbodik.\nAz MNB azonban - a jogalkot\u00f3 c\u00e9llal \u00f6sszhangban - elv\u00e1rja a futamid\u0151vel nem rendelkez\u0151 term\u00e9kek eset\u00e9n is, hogy az ezekb\u0151l ered\u0151 elmaradt kamatbev\u00e9telek morat\u00f3riumot k\u00f6vet\u0151 rendez\u00e9se se egyszeri t\u00f6rleszt\u00e9ssel, hanem hosszabb id\u0151szakra sz\u00e9tosztva val\u00f3suljon meg. A c\u00e9l ebben az esetben is az, hogy a visszafizet\u00e9s ne jelentsen a hitelfelvev\u0151k sz\u00e1m\u00e1ra ar\u00e1nytalan terhet. Az MNB \u00e1ll\u00e1spontja szerint az \u00fcgyf\u00e9l \u00e9s a hitelez\u0151 k\u00f6z\u00f6s megegyez\u00e9s\u00e9n kell alapulnia annak, hogy a meg nem fizetett tartoz\u00e1s\u00e1t az \u00fcgyf\u00e9l milyen id\u0151t\u00e1von fizesse vissza. Tekintettel arra, hogy a hitelk\u00e1rty\u00e1k, foly\u00f3sz\u00e1mlahitelek eset\u00e9ben jellemz\u0151en kisebb hitel\u00f6sszegekr\u0151l van sz\u00f3, elfogadhat\u00f3, ha ez az id\u0151szak p\u00e9ld\u00e1ul a bankszektor \u00e1ltal javasolt 12 h\u00f3nap lenne.\nAz MNB \u00e1ll\u00e1spontja szerint a morat\u00f3rium alatt felhalmoz\u00f3d\u00f3 kamat a hitelkereten bel\u00fcl \u00fagy kell szerepeljen, hogy arra a morat\u00f3rium lej\u00e1rat\u00e1t k\u00f6vet\u0151en kamat nem sz\u00e1m\u00edthat\u00f3 fel. Kamatos kamat teh\u00e1t nem keletkezhet, amennyiben azt az \u00fcgyf\u00e9l a morat\u00f3rium lej\u00e1rt\u00e1t k\u00f6vet\u0151 id\u0151szakban havonta, r\u00e9szletekben megfizeti. Amennyiben azonban az \u00fcgyf\u00e9l a morat\u00f3rium lej\u00e1rat\u00e1t k\u00f6vet\u0151en esed\u00e9kess\u00e9 tett felhalmoz\u00f3dott kamatr\u00e9szletet nem fizeti meg a megegyez\u00e9s szerinti hat\u00e1rid\u0151ben, \u00fagy arra m\u00e1r sz\u00e1m\u00edthat\u00f3 kamat.\nAmennyiben egy bank elt\u00e9rne a fizet\u00e9si morat\u00f3riumra vonatkoz\u00f3 jogszab\u00e1lyi el\u0151\u00edr\u00e1sokt\u00f3l, az \u00fcgyf\u00e9l els\u0151 k\u00f6rben bankj\u00e1n\u00e1l, ennek elutas\u00edt\u00e1sa/v\u00e1lasz n\u00e9lk\u00fcl hagy\u00e1sa eset\u00e9n anyagi jogvita eset\u00e9n az MNB mellett m\u0171k\u00f6d\u0151 P\u00e9nz\u00fcgyi B\u00e9k\u00e9ltet\u0151 Test\u00fcletn\u00e9l tehet panaszt. A fogyaszt\u00f3v\u00e9delmi jogszab\u00e1ly megs\u00e9rt\u00e9s\u00e9nek min\u0151s\u00fcl, ha az \u00fcgyf\u00e9l panasz\u00e1ra 30 napig nem v\u00e1laszol a bank, akkor az MNB \u00fcgyf\u00e9lszolg\u00e1lat\u00e1n tehet\u0151 panasz - \u00edrt\u00e1k.\n\u00a0\nForr\u00e1s: MTI\u00a0\n\u00a0\n\n"}]