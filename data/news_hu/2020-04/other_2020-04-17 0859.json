[{"date": "2020-04-17 08:59", "url": "https://koronavirus.gov.hu/cikkek/peldaerteku-az-osszefogas-bajban", "h1": "P\u00e9lda\u00e9rt\u00e9k\u0171 az \u00f6sszefog\u00e1s a bajban", "body": "\nA legv\u00e1ltozatosabb m\u00f3don t\u00e1mogatj\u00e1k az adakoz\u00f3 emberek, c\u00e9gek a koronav\u00edrus-j\u00e1rv\u00e1nyban a karitat\u00edv szervezeteket \u00e9s azokon kereszt\u00fcl a r\u00e1szorul\u00f3kat: p\u00e9nzt \u00e9s t\u00e1rgyi adom\u00e1nyokat, de m\u00e9g \u00f6nk\u00e9ntes munk\u00e1t is felaj\u00e1nlanak - der\u00fcl ki a p\u00e9nteki Magyar Nemzet \u00f6ssze\u00e1ll\u00edt\u00e1s\u00e1b\u00f3l.\n\n\nA lapot a Magyar Reform\u00e1tus Szeretetszolg\u00e1lat arr\u00f3l t\u00e1j\u00e9koztatta: p\u00e9lda\u00e9rt\u00e9k\u0171 az \u00f6sszefog\u00e1s. Az \u00d6sszefog\u00e1s az \u00fajrakezd\u00e9s\u00e9rt elnevez\u00e9s\u0171 adom\u00e1nygy\u0171jt\u00e9s\u00fckre m\u00e1r t\u00f6bb mint hatmilli\u00f3 forint \u00e9rkezett. T\u00f6bb c\u00e9g g\u00e9pj\u00e1rm\u0171veket adott a szeretetszolg\u00e1latnak a vesz\u00e9lyhelyzet idej\u00e9re, egy gazda 2,5 tonna burgony\u00e1t aj\u00e1nlott fel, egy debreceni \u00e1ltal\u00e1nos iskola pedig a menz\u00e1n maradt, nagy kiszerel\u00e9s\u0171 tart\u00f3s \u00e9lelmiszereket \u00e9s \u00e9dess\u00e9geket adom\u00e1nyozott. Vannak, akik \u00f6nk\u00e9ntes munk\u00e1val pr\u00f3b\u00e1lnak seg\u00edteni.\nA Magyar \u00d6kumenikus Seg\u00e9lyszervezet azt tapasztalja, hogy b\u00e1r sokan mozdulnak meg \u00e9s t\u00e1mogatj\u00e1k p\u00e9nzadom\u00e1nnyal a koronav\u00edrus idej\u00e9n v\u00e9gzett munk\u00e1t, de az adakoz\u00e1s m\u00e9rt\u00e9ke \u00e9rthet\u0151en alacsonyabb, mint p\u00e9ld\u00e1ul egy hazai \u00e1rv\u00edz idej\u00e9n.\nA Magyar V\u00f6r\u00f6skeresztet p\u00e9ld\u00e1tlan \u00f6sszefog\u00e1s seg\u00edti a koronav\u00edrussal kapcsolatos tev\u00e9kenys\u00e9geinek lebonyol\u00edt\u00e1s\u00e1ban a szervezet kommunik\u00e1ci\u00f3s vezet\u0151je szerint. Somody Zolt\u00e1n kiemelte: sz\u00e1mos c\u00e9g \u00e9s szervezet nagyobb m\u00e9rt\u00e9k\u0171 felaj\u00e1nl\u00e1ssal vagy t\u00e1rgyi adom\u00e1nnyal seg\u00edti azt, hogy a Magyar V\u00f6r\u00f6skereszt biztos\u00edtani tudja a szoci\u00e1lis ell\u00e1t\u00e1st a n\u00e9lk\u00fcl\u00f6z\u0151knek.\n\nA Katolikus Karit\u00e1sz arr\u00f3l t\u00e1j\u00e9koztatott: a hozz\u00e1juk k\u00f6zvetlen\u00fcl \u00e9rkez\u0151 felaj\u00e1nl\u00e1sokb\u00f3l is tapasztalhat\u00f3, hogy a mag\u00e1nszem\u00e9lyek mellett v\u00e1llalkoz\u00e1sok is szeretn\u00e9nek seg\u00edteni. T\u00e1rgyi \u00e9s p\u00e9nzbeli adom\u00e1nyok mellett szolg\u00e1ltat\u00e1st (p\u00e9ld\u00e1ul fuvaroz\u00e1st) \u00e9s jelent\u0151s kedvezm\u00e9nyt ny\u00fajt\u00f3 felaj\u00e1nl\u00e1s is \u00e9rkezett, amely szint\u00e9n seg\u00edts\u00e9g lehet ebben a helyzetben.\nA hajl\u00e9ktalanok Budapesten viszont azt tapasztalj\u00e1k a lap szerint, hogy megcsappant az emberek adakoz\u00f3kedve.\n\u00a0\nForr\u00e1s: MTI\n\u00a0\n\n"}]