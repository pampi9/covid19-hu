[{"date": "2020-04-24 08:48", "url": "https://koronavirus.gov.hu/cikkek/legtobb-fizetesi-kedvezmeny-magyarorszagon-jar-az-adozoknak", "h1": "A legt\u00f6bb fizet\u00e9si kedvezm\u00e9ny Magyarorsz\u00e1gon j\u00e1r az ad\u00f3z\u00f3knak   ", "body": "\nAz Eur\u00f3pai Uni\u00f3ban az egyik legsz\u00e9lesebb k\u00f6r\u0171 fizet\u00e9sk\u00f6nny\u00edt\u00e9st eddig is Magyarorsz\u00e1g biztos\u00edtotta az ad\u00f3z\u00f3knak. Ez a kedvez\u0151 rendszer m\u00e9g tov\u00e1bb b\u0151v\u00fclt k\u00e9t speci\u00e1lis, a koronav\u00edrus-j\u00e1rv\u00e1ny okozta neh\u00e9zs\u00e9gek kezel\u00e9s\u00e9t f\u00f3kuszba \u00e1ll\u00edt\u00f3 esetk\u00f6rrel, \u00edgy haz\u00e1nk olyan el\u0151nyt biztos\u00edt az ad\u00f3fizet\u00e9si neh\u00e9zs\u00e9ggel k\u00fczd\u0151 ad\u00f3soknak, amely vil\u00e1gszerte k\u00f6vetend\u0151 p\u00e9lda lehet - t\u00e1j\u00e9koztatta Izer Norbert az MTI-t.\n\n\nFizet\u00e9si neh\u00e9zs\u00e9g eset\u00e9n meg\u00e9ri a Nemzeti Ad\u00f3- \u00e9s V\u00e1mhivatalhoz fordulni, hiszen a hat\u00f3s\u00e1g jellemz\u0151en eleget tesz az \u00fcgyfelek k\u00e9r\u00e9s\u00e9nek - emelte ki az ad\u00f3\u00fcgyek\u00e9rt felel\u0151s \u00e1llamtitk\u00e1r, hozz\u00e1t\u00e9ve, hogy ezt tan\u00fas\u00edtj\u00e1k a statisztikai adatok is.\nAz ad\u00f3hivatalhoz a vesz\u00e9lyhelyzet els\u0151 \u00f6t het\u00e9ben (m\u00e1rcius 11-t\u0151l \u00e1prilis 16-ig) mintegy 13 ezer fizet\u00e9si k\u00f6nny\u00edt\u00e9si k\u00e9relem \u00e9rkezett. A m\u00e1rcius 11. \u00e9s \u00e1prilis 16. k\u00f6z\u00f6tt elb\u00edr\u00e1lt els\u0151fok\u00fa hat\u00e1rozatokb\u00f3l az is kider\u00fclt, hogy majd 90 sz\u00e1zal\u00e9kban enged\u00e9lyezte a hivatal a fizet\u00e9si k\u00f6nny\u00edt\u00e9st, r\u00e1ad\u00e1sul \u00fagy hogy az elb\u00edr\u00e1lt k\u00e9relmek nagyobb r\u00e9sz\u00e9t m\u00e9g a vesz\u00e9lyhelyzetet megel\u0151z\u0151en ny\u00fajtottak be. \u00d6sszess\u00e9g\u00e9ben 18 milli\u00e1rd forintnyi \u00f6sszegre k\u00e9rtek kedvezm\u00e9nyt az ad\u00f3sok, ebb\u0151l 16 milli\u00e1rd forintra enged\u00e9lyezte is a NAV a k\u00f6nny\u00edt\u00e9st - ismertette az adatokat az \u00e1llamtitk\u00e1r.\nIzer Norbert elmondta, hogy a koronav\u00edrusra specializ\u00e1lt k\u00e9t \u00faj kedvezm\u00e9ny m\u00e1r szerd\u00e1t\u00f3l alkalmazhat\u00f3, hiszen az \u00faj szab\u00e1lyok \u00e1prilis 22-\u00e9n hat\u00e1lyba is l\u00e9ptek, \u00e9s val\u00f3di seg\u00edts\u00e9get jelenthetnek minden olyan gazdas\u00e1gi szerepl\u0151nek, aki neh\u00e9z helyzetbe ker\u00fclt.\nA koronav\u00edrus-j\u00e1rv\u00e1ny miatt bajba jutottakra specializ\u00e1lt kedvezm\u00e9nyek ig\u00e9nybev\u00e9tel\u00e9hez - legk\u00e9s\u0151bb a vesz\u00e9lyhelyzet megsz\u0171n\u00e9s\u00e9t k\u00f6vet\u0151 harmincadik napon - k\u00e9relmet kell beny\u00fajtani, amit mindenkinek, m\u00e9g a c\u00e9geknek is ingyeness\u00e9 tettek. \"Senkit\u0151l nem k\u00e9r\u00fcnk el illet\u00e9ket a speci\u00e1lis elj\u00e1r\u00e1s\u00e9rt, \u00e9s a k\u00e9relmeket rendk\u00edv\u00fcl r\u00f6vid id\u0151 alatt, 15 napon bel\u00fcl b\u00edr\u00e1ljuk el\" - nyomat\u00e9kos\u00edtotta az \u00e1llamtitk\u00e1r.\nBevezettek egy \u00fagynevezett vesz\u00e9lyhelyzetre specializ\u00e1lt, rendk\u00edv\u00fcl egyszer\u0171 ad\u00f3k\u00f6nny\u00edt\u00e9st - ismertette Izer Norbert. Az \u00faj szab\u00e1lyok szerint minden \u00e9rintett \u00e9lhet a 12 havi r\u00e9szletfizet\u00e9s vagy a hathavi p\u00f3tl\u00e9kmentes fizet\u00e9si halaszt\u00e1s eszk\u00f6z\u00e9vel, amely mindegyik ad\u00f3fajt\u00e1ra k\u00e9rhet\u0151, \u00e9s \u00f6tmilli\u00f3 forintos tartoz\u00e1sig vehet\u0151 ig\u00e9nybe. \u00dajdons\u00e1g, hogy most a munkav\u00e1llal\u00f3t\u00f3l levont j\u00e1rul\u00e9kra \u00e9s szja-ra is j\u00e1r a kedvezm\u00e9ny, amely lehet\u0151v\u00e9 teszi, hogy \u00e1tmenetileg a munkaad\u00f3knak elegend\u0151 csak a nett\u00f3 b\u00e9rt kigazd\u00e1lkodni - h\u00edvta fel a figyelmet.\nA vesz\u00e9lyhelyzetre specializ\u00e1lt m\u00e1sik kedvezm\u00e9ny, a j\u00e1rv\u00e1nyra tekintettel kialak\u00edtott ad\u00f3m\u00e9rs\u00e9kl\u00e9s, m\u00e9g a magyar ad\u00f3rendszerben is nagy \u00fajdons\u00e1gnak sz\u00e1m\u00edt - sz\u00f6gezte le Izer Norbert.\nMegjegyezte, hogy az ad\u00f3elenged\u00e9sben eddig is a hazai rendszer volt az egyik leger\u0151sebb ez EU-ban. A legt\u00f6bb tag\u00e1llamban p\u00e9ld\u00e1ul m\u00e9g a csal\u00e1dok sem k\u00e9rhetik fizetend\u0151 ad\u00f3juk \u00f6sszeg\u00e9nek a cs\u00f6kkent\u00e9s\u00e9t. Haz\u00e1nkban ez a lehet\u0151s\u00e9g nemcsak az \u00f6sszes mag\u00e1nszem\u00e9lynek, hanem az egy\u00e9ni v\u00e1llalkoz\u00f3knak is a rendelkez\u00e9s\u00e9re \u00e1ll. Ehhez k\u00e9pest az \u00faj, koronav\u00edrusra specializ\u00e1lt ad\u00f3m\u00e9rs\u00e9kl\u00e9st a c\u00e9gek is ig\u00e9nybevehetik.\nA k\u00e9relem pozit\u00edv elb\u00edr\u00e1l\u00e1sa eset\u00e9n a fenn\u00e1ll\u00f3 ad\u00f3tartoz\u00e1st egy alkalommal, egy, a k\u00e9relemben meghat\u00e1rozott ad\u00f3fajt\u00e1ban, legfeljebb h\u00fasz sz\u00e1zal\u00e9kkal, de \u00f6tmilli\u00f3 forintot meg nem halad\u00f3 \u00f6sszegben m\u00e9rs\u00e9kelheti az ad\u00f3hivatal.\nAz \u00e1llamtitk\u00e1r kiemelte: nemcsak ingyeness\u00e9g\u00fck, gyors elb\u00edr\u00e1l\u00e1suk \u00e9s az extra kedvezm\u00e9nyek miatt egyed\u00fcl\u00e1ll\u00f3 az \u00fajfajta ad\u00f3k\u00f6nny\u00edt\u00e9s, hanem az\u00e9rt is, mert a kedvezm\u00e9ny ig\u00e9nybev\u00e9tele rendk\u00edv\u00fcl egyszer\u0171. Elegend\u0151, ha a fizet\u00e9si neh\u00e9zs\u00e9g a vesz\u00e9lyhelyzetre vezethet\u0151 vissza. M\u00e9rs\u00e9kl\u00e9s eset\u00e9ben azt kell igazolni, hogy a c\u00e9g gazd\u00e1lkod\u00e1sa a vesz\u00e9lyhelyzetre visszavezethet\u0151 okok miatt lehetetlen\u00fclne el - \u00f6sszegezte a gazdas\u00e1gv\u00e9delmi akci\u00f3terv egyik \u00faj int\u00e9zked\u00e9s\u00e9nek az el\u0151nyeit Izer Norbert.\nA hagyom\u00e1nyos fizet\u00e9sk\u00f6nny\u00edt\u00e9si kedvezm\u00e9nyek is nagy seg\u00edts\u00e9get jelentenek a neh\u00e9z helyzetbe ker\u00fclt csal\u00e1doknak, v\u00e1llalkoz\u00f3knak. Ezt eg\u00e9sz\u00edtik ki az \u00fajfajta szolg\u00e1ltat\u00e1sok, amelyek speci\u00e1lisan a j\u00e1rv\u00e1ny\u00fcgyi helyzet miatt vehet\u0151ek ig\u00e9nybe, ez\u00e9rt lehet k\u00f6vetend\u0151 p\u00e9lda a legt\u00f6bb uni\u00f3s tag\u00e1llam sz\u00e1m\u00e1ra a magyar fizet\u00e9sk\u00f6nny\u00edt\u00e9si rendszer\u00a0 - h\u00fazta al\u00e1 az \u00e1llamtitk\u00e1r.\n\u00a0\nForr\u00e1s: MTI\n\u00a0\n\n"}]