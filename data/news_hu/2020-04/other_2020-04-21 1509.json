[{"date": "2020-04-21 15:09", "url": "https://koronavirus.gov.hu/cikkek/azonnal-bevethetok-vegyivedelmi-katonak", "h1": "Azonnal bevethet\u0151k a vegyiv\u00e9delmi katon\u00e1k", "body": "\nA vesz\u00e9lyhelyzet elrendel\u00e9se \u00f3ta k\u00e9szenl\u00e9tben van egy huszon\u00f6t f\u0151s \u00fagynevezett biol\u00f3giai mentes\u00edt\u0151 csoport a Magyar Honv\u00e9ds\u00e9g 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj\u00e1n\u00e1l, akik riaszt\u00e1st k\u00f6vet\u0151en h\u00e1rom \u00f3r\u00e1n bel\u00fcl el tudnak indulni, \u00e9s b\u00e1rhol, b\u00e1rmit tudnak mentes\u00edteni a v\u00edrust\u00f3l, illetve a m\u00e9rgez\u0151 vagy sug\u00e1rz\u00f3 anyagokt\u00f3l, ha erre utas\u00edt\u00e1st kapnak a honv\u00e9ds\u00e9g operat\u00edv t\u00f6rzs\u00e9t\u0151l - \u00edrja keddi sz\u00e1m\u00e1ban a Magyar Nemzet.\n\nA lapnak Miklovich J\u00e1nos ezredes, a z\u00e1szl\u00f3alj parancsnoka elmondta, ennek az alakulatnak a tagjai v\u00e9gezt\u00e9k el a Pesti \u00fati id\u0151sotthon fert\u0151tlen\u00edt\u00e9s\u00e9t a napokban.\nIsmertet\u00e9se szerint a fert\u0151tlen\u00edt\u00e9st egy bels\u0151t\u00e9r-mentes\u00edt\u0151 k\u00e9szlet seg\u00edts\u00e9g\u00e9vel hajtott\u00e1k v\u00e9gre, amelyet a nagyobb helyis\u00e9gekben haszn\u00e1lnak. A lak\u00f3terekn\u00e9l az alkohol tartalm\u00fa szereket juttatt\u00e1k ki, amelyek gyors p\u00e1rolg\u00e1ssal puszt\u00edtj\u00e1k el a v\u00edruscs\u00edr\u00e1kat, de a berendez\u00e9sekben nem okoznak k\u00e1rt. A katon\u00e1k szigetel\u0151 v\u00e9d\u0151ruh\u00e1t haszn\u00e1ltak g\u00e1z\u00e1larccal \u00e9s olyan sz\u0171r\u0151vel, amely a v\u00edrus ellen is t\u00f6k\u00e9letesen v\u00e9d.\nA Magyar Honv\u00e9ds\u00e9g alakulatai a saj\u00e1t operat\u00edv t\u00f6rzs\u00fck utas\u00edt\u00e1sai alapj\u00e1n hajtj\u00e1k v\u00e9gre a feladataikat, a fert\u0151tlen\u00edt\u00e9st teh\u00e1t ezen a t\u00f6rzs\u00f6n kereszt\u00fcl lehet ig\u00e9nyelni - emelte ki a parancsnok.\nA z\u00e1szl\u00f3alj utolj\u00e1ra a kolont\u00e1ri v\u00f6r\u00f6siszap-katasztr\u00f3f\u00e1n\u00e1l hajtott v\u00e9gre hasonl\u00f3 feladatot, ott a lakott ter\u00fcleteket el\u00e1raszt\u00f3 l\u00fagos, mar\u00f3 anyagok ellen k\u00fczd\u00f6ttek.\nA vegyiv\u00e9delmi szolg\u00e1lat ugyanakkor folyamatosan r\u00e9szt vesz a NATO gyorsreag\u00e1l\u00e1s\u00fa erej\u00e9ben, most is k\u00e9szenl\u00e9tben van egy helysz\u00edni mintavev\u0151 \u00e9s -azonos\u00edt\u00f3 csoport a Magyar Honv\u00e9ds\u00e9g G\u00f6rgei Art\u00far Vegyiv\u00e9delmi Inform\u00e1ci\u00f3s K\u00f6zpont biztos\u00edt\u00e1s\u00e1ban. A vegyiv\u00e9delmi z\u00e1szl\u00f3aljn\u00e1l egy \u00fagynevezett multifunkci\u00f3s szakasz \u00e1ll k\u00e9szenl\u00e9tben, amely k\u00e9pes r\u00f6vid id\u0151n bel\u00fcl kitelep\u00fclni a m\u0171veleti ter\u00fcletre, \u00e9s csatlakozni a NATO egys\u00e9geihez. A z\u00e1szl\u00f3alj alaprendeltet\u00e9se a t\u00f6megpuszt\u00edt\u00f3 fegyverek, a vegyi, biol\u00f3giai \u00e9s atomfegyverek elleni k\u00fczdelem.\nR\u00e9szt vesznek a honv\u00e9delmi katasztr\u00f3fav\u00e9delmi rendszerben, f\u0151 profiljuk a nukle\u00e1ris balesetek elh\u00e1r\u00edt\u00e1sa lett, de nagym\u00e9rt\u00e9k\u0171 vegyi szennyez\u00e9s eset\u00e9n is k\u00e9pesek seg\u00edteni a katasztr\u00f3fav\u00e9delmi hat\u00f3s\u00e1goknak. A vegyiv\u00e9delmisek kik\u00e9pz\u00e9se is speci\u00e1lis: egy \u00e9vben legal\u00e1bb k\u00e9tszer gyakorlatoznak itthon, \u00e9s legal\u00e1bb k\u00e9t alkalommal mennek k\u00fclf\u00f6ldre is, ahol \u00e9les, m\u00e9rgez\u0151 harcanyaggal hajtanak v\u00e9gre feladatokat - \u00edrta a lap.\n\nMTI 2020. \u00e1prilis 21.\n\n"}]