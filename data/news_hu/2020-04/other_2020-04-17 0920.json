[{"date": "2020-04-17 09:20", "url": "https://koronavirus.gov.hu/cikkek/kormany-mindent-megtesz-hogy-magyar-hallgatok-megfelelo-szinvonalu-oktatasban", "h1": "A korm\u00e1ny mindent megtesz, hogy a magyar hallgat\u00f3k megfelel\u0151 sz\u00ednvonal\u00fa oktat\u00e1sban r\u00e9szes\u00fclhessenek", "body": "\nA korm\u00e1ny mindent megtesz az\u00e9rt, hogy a magyar di\u00e1kok \u00e9s hallgat\u00f3k a koronav\u00edrus-j\u00e1rv\u00e1ny ellen\u00e9re megfelel\u0151 sz\u00ednvonal\u00fa oktat\u00e1sban r\u00e9szes\u00fclhessenek, a korl\u00e1toz\u00e1sok min\u00e9l kevesebb probl\u00e9m\u00e1t okozzanak nekik - mondta a fels\u0151oktat\u00e1s\u00e9rt is felel\u0151s Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra az MTI-nek.\n\n\u00a0\n\nSchanda Tam\u00e1s hozz\u00e1tette: az \u0151 \u00e9rdekeiket k\u00e9pviselik az Erasmus+ \u00f6szt\u00f6nd\u00edjak eset\u00e9ben is. Azt szeretn\u00e9k, hogy anyagi vesztes\u00e9g n\u00e9lk\u00fcl, a lehet\u0151 legkisebb adminisztr\u00e1ci\u00f3s teherrel j\u00e1rjon az, ha megszakadt, vagy meghi\u00fasult r\u00e9szv\u00e9tel\u00fck az \u00f6szt\u00f6nd\u00edjprogramban - tette hozz\u00e1.\nAz \u00e1llamtitk\u00e1r kifejtette: Magyarorsz\u00e1g az Eur\u00f3pai Bizotts\u00e1g d\u00f6nt\u00e9s\u00e9re v\u00e1r, hiszen az Erasmus+ k\u00f6zponti uni\u00f3s finansz\u00edroz\u00e1sb\u00f3l val\u00f3sul meg, \u00edgy az elsz\u00e1mol\u00e1s \u00e9s besz\u00e1mol\u00e1s mik\u00e9ntj\u00e9r\u0151l, illetve a j\u00e1rv\u00e1ny miatti vis maior helyzetben teend\u0151 l\u00e9p\u00e9sekr\u0151l a nemzet\u00e1llami korm\u00e1nyok nem d\u00f6nthetnek.\n\u00dagy fogalmazott: \"csak rem\u00e9nyked\u00fcnk benne, hogy Br\u00fcsszel nem hagyja cserben a fiatalokat. Az elm\u00falt \u00e9vekben azonban sajnos annak lehett\u00fcnk a tan\u00fai, hogy az EU mindig rossz v\u00e1ls\u00e1gkezel\u00e9si strat\u00e9gi\u00e1t v\u00e1lasztott, r\u00e1ad\u00e1sul \u00fagy, hogy mag\u00e1t a probl\u00e9m\u00e1t is csak \u00f3ri\u00e1si k\u00e9s\u00e9ssel ismerte \u00e9s m\u00e9rte fel. Ez t\u00f6rt\u00e9nik most is\" - k\u00f6z\u00f6lte az \u00e1llamtitk\u00e1r, hozz\u00e1t\u00e9ve: az uni\u00f3s j\u00e1rv\u00e1ny\u00fcgyi hat\u00f3s\u00e1g a v\u00edrusvesz\u00e9lyt is csak k\u00e9s\u0151n \u00e9rz\u00e9kelte, az abb\u00f3l fakad\u00f3 probl\u00e9m\u00e1kat pedig \"val\u00f3sz\u00edn\u0171leg m\u00e9g csak fel sem v\u00e1zolt\u00e1k a br\u00fcsszeli b\u00fcrokrat\u00e1k\".\n\nSchanda Tam\u00e1s elmondta: a programok lebonyol\u00edt\u00e1s\u00e1\u00e9rt felel\u0151s hazai szervezet, a Tempus K\u00f6zalap\u00edtv\u00e1ny vezet\u0151i \u00e9s munkat\u00e1rsai mind az \u00e9rintett di\u00e1kokkal, mind az uni\u00f3s illet\u00e9kesekkel kapcsolatban vannak. Egyel\u0151re annyit tudtak jelezni a p\u00e1ly\u00e1z\u00f3knak, hogy egyedi elj\u00e1r\u00e1s keret\u00e9ben fogja t\u00e9r\u00edteni a program a j\u00e1rv\u00e1ny k\u00f6vetkezt\u00e9ben felmer\u00fclt k\u00f6lts\u00e9geiket, illetve azt, hogy az utaz\u00e1sok \u00e1t\u00fctemezhet\u0151k. A Tempus folyamatosan dolgozza fel a be\u00e9rkezett t\u00f6bb sz\u00e1z hallgat\u00f3i ig\u00e9nyt - ismertette.\n\"Rem\u00e9lj\u00fck, a hosszadalmas \u00e9s nem t\u00fal hat\u00e9kony, b\u00fcrokratikus egyeztet\u00e9si proced\u00fara hamarosan lez\u00e1rul, \u00e9s miel\u0151bb egy\u00e9rtelm\u0171 d\u00f6nt\u00e9s, ir\u00e1nymutat\u00e1s \u00e9rkezik az Erasmus+ \u00f6szt\u00f6nd\u00edjasok \u00fcgy\u00e9ben\" - jegyezte meg az \u00e1llamtitk\u00e1r, kiemelve: minden tag\u00e1llamnak \u00e9s eur\u00f3pai polg\u00e1rnak az lenne ugyanis az \u00e9rdeke, hogy Br\u00fcsszel a val\u00f3ban r\u00e1 tartoz\u00f3 probl\u00e9m\u00e1kat oldja meg, ezekben reag\u00e1ljon gyorsan. Megjegyezte: \"az elm\u00falt \u00e9vekben csak az egyes nemzet\u00e1llamok ellen ind\u00edtott politikai boszork\u00e1ny\u00fcld\u00f6z\u00e9sekben volt flott az uni\u00f3s b\u00fcrokr\u00e1cia m\u0171k\u00f6d\u00e9se\".\nAmint d\u00f6nt\u00e9s sz\u00fcletik az Erasmus+-szal kapcsolatban, v\u00e1rhat\u00f3an annak f\u0151bb meg\u00e1llap\u00edt\u00e1sai szerint rendezi a korm\u00e1ny a Campus Mundi \u00f6szt\u00f6nd\u00edjasok helyzet\u00e9t is - k\u00f6z\u00f6lte az \u00e1llamtitk\u00e1r.\nForr\u00e1s: MTI\n\u00a0\n\n"}]