[{"date": "2020-04-17 10:21", "url": "https://koronavirus.gov.hu/cikkek/az-onkormanyzatok-most-hetvegen-donthetnek-kozterulet-hasznalatrol", "h1": "Az \u00f6nkorm\u00e1nyzatok most h\u00e9tv\u00e9g\u00e9n is d\u00f6nthetnek a k\u00f6zter\u00fclet-haszn\u00e1latr\u00f3l", "body": "\nAz \u00f6nkorm\u00e1nyzatok most h\u00e9tv\u00e9g\u00e9re is jogosults\u00e1got kaptak arra, hogy saj\u00e1t jogk\u00f6rben d\u00f6nthessenek a k\u00f6zter\u00fclet-haszn\u00e1lattal kapcsolatos k\u00e9rd\u00e9sekben a koronav\u00edrus-j\u00e1rv\u00e1ny miatt - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra.\n\n\nD\u00f6m\u00f6t\u00f6r Csaba eml\u00e9keztetett: a korm\u00e1ny szombatt\u00f3l meghosszabb\u00edtja a kij\u00e1r\u00e1si korl\u00e1toz\u00e1st. Az \u00f6nkorm\u00e1nyzatok a m\u00falt h\u00e9tv\u00e9g\u00e9hez hasonl\u00f3an szombaton \u00e9s vas\u00e1rnap is szigor\u00edthatnak a korl\u00e1toz\u00e1son, mert a m\u00f3dszer j\u00f3l vizsg\u00e1zott a h\u00fasv\u00e9ti \u00fcnnepek alatt: siker\u00fclt megakad\u00e1lyozni, hogy nagy t\u00f6megek kir\u00e1nduljanak - mondta az \u00e1llamtitk\u00e1r.\nKiemelte: a korm\u00e1ny c\u00e9lja, hogy ellapos\u00edtsa a j\u00e1rv\u00e1nyg\u00f6rb\u00e9t, mert vakcina n\u00e9lk\u00fcl csak \u00edgy lehet megakad\u00e1lyozni az eg\u00e9szs\u00e9g\u00fcgyi rendszer t\u00falterhel\u0151d\u00e9s\u00e9t. Az eddigi korl\u00e1toz\u00f3 int\u00e9zked\u00e9sek bev\u00e1ltak, siker\u00fclt f\u00e9kezni a j\u00e1rv\u00e1nyt.\nD\u00f6m\u00f6t\u00f6r Csaba az \u00e9retts\u00e9givel kapcsolatban elmondta, hogy szinte csak \u00edr\u00e1sbeli vizsg\u00e1k lesznek, egy teremben t\u00edz \u00e9retts\u00e9giz\u0151 tart\u00f3zkodhat, betartva a m\u00e1sf\u00e9l m\u00e9teres t\u00e1vols\u00e1got. Az \u00edr\u00e1sbeli vizsg\u00e1k t\u00f6bb mint 80 ezer di\u00e1kot \u00e9rintenek, aki id\u00e9n nem szeretne felv\u00e9telizni, k\u00e9s\u0151bb \u00e9retts\u00e9gizhet - tette hozz\u00e1.\nAz \u00e1llamtitk\u00e1r besz\u00e9lt arr\u00f3l is: mivel a magyar gazdas\u00e1g er\u0151s \u00e9veket tudhat maga m\u00f6g\u00f6tt, a v\u00e1ls\u00e1g nem azt jelenti, hogy megszor\u00edt\u00f3 int\u00e9zked\u00e9seket kell hozni. A korm\u00e1ny azon dolgozik, hogy min\u00e9l nagyobb t\u00e1mogat\u00e1st adhasson a bajba jutott \u00e1gazatoknak, \u00e9s legal\u00e1bb annyi munkahelyet hozzon l\u00e9tre, mint amennyit a j\u00e1rv\u00e1ny t\u00f6nkre tesz - hangs\u00falyozta.\nAz ezt szolg\u00e1l\u00f3 gazdas\u00e1gi d\u00f6nt\u00e9sek k\u00f6z\u00f6tt eml\u00edtette, hogy j\u00faliust\u00f3l k\u00e9t sz\u00e1zal\u00e9kponttal cs\u00f6kken a szoci\u00e1lis hozz\u00e1j\u00e1rul\u00e1si ad\u00f3 minden munkaad\u00f3 sz\u00e1m\u00e1ra, a lak\u00e1s\u00e1fa \u00f6t sz\u00e1zal\u00e9kra cs\u00f6kken a rozsda\u00f6vezetben, \u00e9s emelkedik a SZ\u00c9P-k\u00e1rtya keret\u00f6sszege.\nForr\u00e1s:MTI\n\u00a0\n\n"}]