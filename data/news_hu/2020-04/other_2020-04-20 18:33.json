[{"date": "2020-04-20 18:33", "url": "https://koronavirus.gov.hu/cikkek/egyutt-kell-mukodni-jarvany-lassitasa-erdekeben", "h1": "Egy\u00fctt kell m\u0171k\u00f6dni a j\u00e1rv\u00e1ny lass\u00edt\u00e1sa \u00e9rdek\u00e9ben", "body": "\nFolyamatosan emelkedik a koronav\u00edrus-fert\u0151z\u00e9s miatt k\u00f3rh\u00e1zi kezel\u00e9sben r\u00e9szes\u00fcl\u0151k sz\u00e1ma, jelenleg t\u00f6bb mint f\u00e9lsz\u00e1zan vannak l\u00e9legeztet\u0151g\u00e9pen. Az Emberi Er\u0151forr\u00e1sok Miniszt\u00e9rium\u00e1nak elt\u00f6k\u00e9lt sz\u00e1nd\u00e9ka, hogy Olaszorsz\u00e1g, Spanyolorsz\u00e1g vagy Sv\u00e9dorsz\u00e1g p\u00e9ld\u00e1j\u00e1b\u00f3l okulva, haz\u00e1nkban lehet\u0151s\u00e9g szerint minden egyes koronav\u00edrussal kezelt beteg id\u0151ben r\u00e9szes\u00fclj\u00f6n olyan szakszer\u0171 eg\u00e9szs\u00e9g\u00fcgyi ell\u00e1t\u00e1sban, amelynek els\u0151dleges c\u00e9lja az \u00e9letment\u00e9s, nem pedig a beteg \u00e1llapota vagy kora szerinti \u00e9letment\u0151 beavatkoz\u00e1s rangsorol\u00e1sa.\n\u00a0\n\nAz \u00faj t\u00edpus\u00fa koronav\u00edrussal fert\u0151z\u00f6ttek sz\u00e1ma p\u00e9ntek reggelre meghaladta a 2 milli\u00f3t a vil\u00e1gban, a fert\u0151z\u00f6ttek ell\u00e1t\u00e1sa hatalmas terhet r\u00f3 valamennyi orsz\u00e1g eg\u00e9szs\u00e9g\u00fcgyi rendszer\u00e9re, amely a vil\u00e1g t\u00f6bb orsz\u00e1g\u00e1ban \u00f6sszeomlott vagy teljes\u00edt\u0151k\u00e9pess\u00e9g\u00e9nek hat\u00e1r\u00e1n \u00e1ll. B\u00e1r Magyarorsz\u00e1g tov\u00e1bbra sem tartozik a legfert\u0151z\u00f6ttebb orsz\u00e1gok k\u00f6z\u00e9, m\u00e9gis kiemelten fontos, hogy a meghozott \u00f3vint\u00e9zked\u00e9seket az \u00e1llampolg\u00e1rok \u00e9s a felel\u0151s eg\u00e9szs\u00e9g\u00fcgyi vezet\u0151k egyar\u00e1nt betarts\u00e1k.\nPontosan azt a c\u00e9lt szolg\u00e1lj\u00e1k a meghozott int\u00e9zked\u00e9sek, hogy az eg\u00e9szs\u00e9g\u00fcgyi rendszer a j\u00e1rv\u00e1ny minden f\u00e1zis\u00e1ban kell\u0151en felk\u00e9sz\u00fclt legyen.\n\nA l\u00e9gz\u00e9si el\u00e9gtelens\u00e9gben szenved\u0151k v\u00e1rhat\u00f3an igen magas ar\u00e1nya miatt sz\u00fcks\u00e9ges a hazai l\u00e9legeztet\u0151 kapacit\u00e1s nagyfok\u00fa n\u00f6vel\u00e9se, \u00edgy a koronav\u00edrus elleni k\u00fczdelem legs\u00fcrget\u0151bb feladata a k\u00f3rh\u00e1zi \u00e1gyak szabadd\u00e1 t\u00e9tele orsz\u00e1gszerte. A felk\u00e9sz\u00fcl\u00e9s jelenlegi f\u00e1zis\u00e1nak c\u00e9lja, hogy minden beteg sz\u00e1m\u00e1ra biztos\u00edtsa a megfelel\u0151 szint\u0171 ell\u00e1t\u00e1s lehet\u0151s\u00e9g\u00e9t. Az Emberi Er\u0151forr\u00e1sok Miniszt\u00e9rium\u00e1nak eddig meghozott int\u00e9zked\u00e9sei mind azt a c\u00e9lt szolg\u00e1lj\u00e1k, hogy a magyar orvosoknak ne kelljen olyan s\u00falyos eg\u00e9szs\u00e9g\u00fcgyi d\u00f6nt\u00e9seket hozniuk, mint olasz vagy spanyol koll\u00e9g\u00e1iknak.\n\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\u00a0\n\n"}]