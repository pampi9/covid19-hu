[{"date": "2020-04-13 10:06", "url": "https://koronavirus.gov.hu/cikkek/ujabb-egeszsegugyi-vedoeszkozok-erkeztek-budapestre", "h1": "\u00dajabb eg\u00e9szs\u00e9g\u00fcgyi v\u00e9d\u0151eszk\u00f6z\u00f6k \u00e9rkeztek Budapestre", "body": "\nA kora reggeli \u00f3r\u00e1kban hat \u00fajabb rep\u00fcl\u0151g\u00e9p landolt Budapesten, 5 milli\u00f3 300 ezer maszkot, 6 milli\u00f3 keszty\u0171t \u00e9s 86 ezer izol\u00e1ci\u00f3s k\u00f6penyt hoztak Pekingb\u0151l \u00e9s Sanghajb\u00f3l - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151 reggel a Facebook-oldal\u00e1n.\n\n\nSzijj\u00e1rt\u00f3 P\u00e9ter azt \u00edrta: a v\u00edrus nincs tekintettel az \u00fcnnepeinkre, ez\u00e9rt a K\u00edna-Magyarorsz\u00e1g l\u00e9gih\u00eddnak h\u00fasv\u00e9tkor is \u00fczemelnie kell, a k\u00f3rh\u00e1zak, a rendel\u0151k, valamint a rend\u0151ri \u00e9s katonai egys\u00e9gek eg\u00e9szs\u00e9g\u00fcgyi eszk\u00f6z\u00f6kkel t\u00f6rt\u00e9n\u0151 biztons\u00e1gos ell\u00e1t\u00e1s\u00e1\u00e9rt.\nKit\u00e9rt arra is, hogy a k\u00ednai v\u00e1mszab\u00e1lyok tov\u00e1bb szigorodnak a min\u0151s\u00e9gre vonatkoz\u00f3 el\u0151\u00edr\u00e1sok garant\u00e1l\u00e1s\u00e1\u00e9rt, mindezekhez alkalmazkodva t\u00f6rt\u00e9nik az \u00fajabb sz\u00e1ll\u00edtm\u00e1nyok el\u0151k\u00e9sz\u00edt\u00e9se.\n\n\u00dagy fogalmazott: \"H\u00fasv\u00e9th\u00e9tf\u0151n k\u00fcl\u00f6n\u00f6sen nagy tisztelettel gondolunk azokra, akik a vil\u00e1gj\u00e1rv\u00e1nnyal szembeni eg\u00e9szs\u00e9g\u00fcgyi v\u00e9dekez\u00e9sben vesznek r\u00e9szt \u00e9s azokra, akik ebben a neh\u00e9z helyzetben gondoskodnak haz\u00e1nk biztons\u00e1g\u00e1r\u00f3l\". Az \u0151 munk\u00e1jukhoz felt\u00e9tlen\u00fcl sz\u00fcks\u00e9ges, hogy a v\u00e9d\u0151felszerel\u00e9sek beszerz\u00e9se folyamatos legyen - hangs\u00falyozta Szijj\u00e1rt\u00f3 P\u00e9ter.\nForr\u00e1s: MTI\n\u00a0\n\n"}]