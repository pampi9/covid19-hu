[{"date": "2020-04-27 15:00", "url": "https://koronavirus.gov.hu/cikkek/ujraindult-jarvany-miatt-leallitott-nyelvvizsgarendszer", "h1": "\u00dajraindult a j\u00e1rv\u00e1ny miatt le\u00e1ll\u00edtott nyelvvizsgarendszer", "body": "\n\u00dajraindult a j\u00e1rv\u00e1ny miatt le\u00e1ll\u00edtott nyelvvizsgarendszer, online sz\u00e1monk\u00e9r\u00e9s n\u00e9gy vizsgak\u00f6zpontban, 28 nyelven t\u00f6rt\u00e9nhet - hangzott el h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nVan\u00f3 Ren\u00e1ta, az Oktat\u00e1si Hivatal (OH) fels\u0151oktat\u00e1si eln\u00f6khelyettese azt mondta, hogy a n\u00e9gy vizsgak\u00f6zpont online vizsg\u00e1ztat\u00e1sra val\u00f3 jogosults\u00e1g\u00e1r\u00f3l soron k\u00edv\u00fcl, nyolc nap alatt d\u00f6nt\u00f6tt az OH.\nAz akkredit\u00e1ci\u00f3hoz a nyelvvizsgak\u00f6zpontoknak folyamatle\u00edr\u00e1st kellett adniuk a vizsg\u00e1r\u00f3l, emellett sz\u00e1mos, a biztons\u00e1gos online vizsg\u00e1ztat\u00e1shoz sz\u00fcks\u00e9ges szempontnak kellett megfelelni\u00fck - f\u0171zte hozz\u00e1.\nHangs\u00falyozta: az online vizsg\u00e1ztat\u00e1st lehet\u0151v\u00e9 tev\u0151 rendelet csak a vesz\u00e9lyhelyzet idej\u00e9re sz\u00f3l \u00e9s az\u00e9rt volt sz\u00fcks\u00e9ges, mert a fels\u0151oktat\u00e1sba val\u00f3 bejut\u00e1sn\u00e1l fontosak a nyelvvizsg\u00e1k \u00e1ltal szerezhet\u0151 t\u00f6bbletpontok.\nA fels\u0151oktat\u00e1si eln\u00f6khelyettes azt aj\u00e1nlja, hogy akik tervezt\u00e9k a nyelvvizsga let\u00e9tel\u00e9t, \u00e9ljenek az online sz\u00e1monk\u00e9r\u00e9s lehet\u0151s\u00e9g\u00e9vel.\nAz akkredit\u00e1lt nyelvvizsgak\u00f6zpontok \u00e9s az el\u00e9rhet\u0151 nyelvek list\u00e1ja az\u00a0OH honlapj\u00e1n\u00a0olvashat\u00f3.\nA 101/2020 (IV.10.) Korm. rendelet 8. \u00a7 (3) bekezd\u00e9se alapj\u00e1n a vesz\u00e9lyhelyzet idej\u00e9n elektronikus (online) vizsg\u00e1ztat\u00e1sra jogosult vizsgak\u00f6zpontok:\n\niTOLC Nyelvvizsgak\u00f6zpont (akkredit\u00e1ci\u00f3 d\u00e1tuma: 2020. \u00e1prilis 22.) \u00bb\nELTE Orig\u00f3 Nyelvi Centrum Kft. (akkredit\u00e1ci\u00f3 d\u00e1tuma: 2020. \u00e1prilis 24.) \u00bb\nEuroexam Vizsgak\u00f6zpont (akkredit\u00e1ci\u00f3 d\u00e1tuma: 2020. \u00e1prilis 24.) \u00bb\nTIT Nyelvvizsgak\u00f6zpont (akkredit\u00e1ci\u00f3 d\u00e1tuma: 2020. \u00e1prilis 24.) \u00bb\n\n\n\nMTI 2020. \u00e1prilis 27.\n\n"}]