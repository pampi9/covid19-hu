[{"date": "2020-04-24 14:41", "url": "https://koronavirus.gov.hu/cikkek/mar-877-en-vannak-korhazban-ebbol-61-en-lelegeztetogepen", "h1": "M\u00e1r 877-en vannak k\u00f3rh\u00e1zban, ebb\u0151l 61-en l\u00e9legeztet\u0151g\u00e9pen", "body": "\nB\u00edztat\u00f3 magyar kutat\u00e1sok folynak a koronav\u00edrus v\u00e9rplazm\u00e1b\u00f3l kinyert ellenanyag\u00e1nak felhaszn\u00e1l\u00e1s\u00e1val kapcsolatban, egy betegn\u00e9l m\u00e1r is elkezdt\u00e9k a haszn\u00e1lat\u00e1t - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: a vil\u00e1gon az els\u0151k k\u00f6z\u00f6tt a Szent L\u00e1szl\u00f3 k\u00f3rh\u00e1zban magyar kutat\u00f3knak, orvosoknak siker\u00fclt v\u00e9rplazm\u00e1b\u00f3l el\u0151\u00e1ll\u00edtani a koronav\u00edrus ellenanyag\u00e1t \u00e9s egy s\u00falyos \u00e1llapot\u00fa betegnek cs\u00fct\u00f6rt\u00f6k\u00f6n elkezdt\u00e9k adagolni. Az ellenanyagot kor\u00e1bban megbetegedett, de m\u00e1r felgy\u00f3gyult emberek v\u00e9rplazm\u00e1j\u00e1b\u00f3l lehet kivonni, ez\u00e9rt k\u00e9rik a fert\u0151z\u00e9sen \u00e1tesett, m\u00e1r gy\u00f3gyult emberek jelentkez\u00e9s\u00e9t a 30/6029250 telefonsz\u00e1mon, illetve a verplazma@dpckorhaz.hu oldalon.\nA szakember elmondta, hogy a Nemzeti N\u00e9peg\u00e9szs\u00e9g\u00fcgyi K\u00f6zpont munkat\u00e1rsai a v\u00edrus k\u00f6rnyezet\u00fcnkben val\u00f3 elterjedts\u00e9g\u00e9t is vizsg\u00e1lj\u00e1k, a f\u0151v\u00e1ros szennyviz\u00e9ben egyel\u0151re nem tal\u00e1ltak koronav\u00edrust.\nA j\u00e1rv\u00e1ny aktu\u00e1lis adatait ismertetve M\u00fcller Cec\u00edlia elmondta: az igazolt fert\u0151z\u00f6ttek sz\u00e1ma 2383-ra n\u0151tt \u00e9s \u00fajabb 11 hal\u00e1los \u00e1ldozatot szedett a j\u00e1rv\u00e1ny, \u00edgy m\u00e1r 250-re n\u0151tt a fert\u0151z\u00e9s nyom\u00e1n elhunytak sz\u00e1ma. Ut\u00f3bbiak szinte kiv\u00e9tel n\u00e9lk\u00fcl id\u0151sek, illetve fiatalabb, \u00e1m t\u00f6bb kr\u00f3nikus betegs\u00e9ggel k\u00fczd\u0151 emberrel is v\u00e9gzett a v\u00edrus.\nK\u00f3rh\u00e1zban m\u00e1r 877 embert \u00e1polnak, akik k\u00f6z\u00fcl 61-en szorulnak g\u00e9pi l\u00e9legeztet\u00e9sre, 401-en pedig m\u00e1r felgy\u00f3gyultak a betegs\u00e9gb\u0151l - sorolta.\n\nMindezzel\u00a0p\u00e1rhuzamosan - folytatta - a kiterjedt kontaktkutat\u00e1s keret\u00e9ben egyre n\u0151 a laborvizsg\u00e1latok sz\u00e1ma, ami azt jelenti, hogy imm\u00e1r 58251 tesztet v\u00e9geztek.\nK\u00e9rd\u00e9sekre v\u00e1laszolva k\u00f6z\u00f6lte: annak ellen\u00e9re z\u00f6kken\u0151mentes az akut betegek ell\u00e1t\u00e1sa a tatab\u00e1nyai k\u00f3rh\u00e1zban, hogy az int\u00e9zm\u00e9ny 29 dolgoz\u00f3ja karant\u00e9nba ker\u00fclt.\nUgyanakkor a kiskunhalasi mobilk\u00f3rh\u00e1z k\u00e9szen \u00e1ll a betegek fogad\u00e1s\u00e1ra, amennyiben a helyzet azt sz\u00fcks\u00e9gess\u00e9 teszi, megkezd\u0151dhet a m\u0171k\u00f6dtet\u00e9se - mondta M\u00fcller Cec\u00edlia.\n\u00a0\n\nForr\u00e1s: MTI\n\n"}]