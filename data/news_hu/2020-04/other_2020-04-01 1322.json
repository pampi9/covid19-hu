[{"date": "2020-04-01 13:22", "url": "https://koronavirus.gov.hu/cikkek/hat-repulogep-hoz-vedoeszkozt-budapestre-szerdan", "h1": "Hat rep\u00fcl\u0151g\u00e9p hoz v\u00e9d\u0151eszk\u00f6zt Budapestre szerd\u00e1n", "body": "\nSzerd\u00e1n hat rep\u00fcl\u0151g\u00e9p \u00e9rkezik Budapestre, amelyek t\u00f6bbek k\u00f6z\u00f6tt 12 milli\u00f3 maszkot, 30 ezer overallt \u00e9s 200 ezer arcv\u00e9d\u0151t hoznak - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n.\n\n\nA t\u00e1rcavezet\u0151 kifejtette: a vil\u00e1gj\u00e1rv\u00e1nnyal szembeni v\u00e9dekez\u00e9s egyik frontja az eg\u00e9szs\u00e9g\u00fcgy. Az eg\u00e9szs\u00e9g\u00fcgyi v\u00e9dekez\u00e9s \u00a0nagyon fontos fokm\u00e9r\u0151je, illetve el\u0151felt\u00e9tele, hogy a megfelel\u0151 sz\u00e1m\u00fa \u00e9s a megfelel\u0151 min\u0151s\u00e9g\u0171 v\u00e9d\u0151felszerel\u00e9ssel rendelkezzenek az orvosok \u00e9s az \u00e1pol\u00f3k - k\u00f6z\u00f6lte.\nKiemelte: ebb\u0151l a szempontb\u00f3l komoly jelent\u0151s\u00e9ge van annak a szerdai sz\u00e1ll\u00edtm\u00e1nynak, amelyet \u00f6sszesen hat rep\u00fcl\u0151g\u00e9p hoz Budapestre. \u00a0A g\u00e9peknek a fed\u00e9lzet\u00e9n 12 milli\u00f3 maszk van, emellett pedig egy komplett gy\u00e1rt\u00f3sor, amely biztos\u00edtani fogja a maszkok folyamatos ut\u00e1np\u00f3tl\u00e1s\u00e1t az elk\u00f6vetkez\u0151 hetekben, h\u00f3napokban.\n\nSzijj\u00e1rt\u00f3 P\u00e9ter hangs\u00falyozta: mindemellett 30 ezer overallt \u00e9s 200 ezer arcv\u00e9d\u0151t is Budapestre sz\u00e1ll\u00edtanak rep\u00fcl\u0151g\u00e9pek, ezeket term\u00e9szetesen az eg\u00e9szs\u00e9g\u00fcgyi dolgoz\u00f3k haszn\u00e1lhatj\u00e1k az elk\u00f6vetkez\u0151 id\u0151ben a j\u00e1rv\u00e1ny elleni harcban.\nA k\u00fcl\u00fcgyminiszter arr\u00f3l is besz\u00e1molt, hogy a k\u00f6vetkez\u0151 napokban t\u00f6bb mint t\u00edz rep\u00fcl\u0151g\u00e9pet v\u00e1rnak Magyarorsz\u00e1gra, hogy l\u00e9legeztet\u0151g\u00e9peket \u00e9s a v\u00e9dekez\u00e9shez sz\u00fcks\u00e9ges eszk\u00f6z\u00f6ket, maszkokat, arcv\u00e9d\u0151ket, szem\u00fcvegeket, keszty\u0171ket hozzanak.\n\u00a0\n\u00a0\nForr\u00e1s: MTI\n\n"}]