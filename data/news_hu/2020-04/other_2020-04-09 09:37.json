[{"date": "2020-04-09 09:37", "url": "https://koronavirus.gov.hu/cikkek/300-ezer-forintos-birsagot-kell-fizetnie-csirkejet-aranyaron-kinalo-hentesnek", "h1": "300 ezer forintos b\u00edrs\u00e1got kell fizetnie a csirk\u00e9j\u00e9t \"arany\u00e1ron\" k\u00edn\u00e1l\u00f3 hentesnek", "body": "\nMegsz\u00fcletett a hat\u00f3s\u00e1gi d\u00f6nt\u00e9s a Lehel t\u00e9ri piacon a csirkeh\u00fast t\u00falzott \u00e1rakon \u00e1rul\u00f3 keresked\u0151 \u00fcgy\u00e9ben, a v\u00e1llalkoz\u00e1sra 300 ezer forintos b\u00edrs\u00e1got szabott ki Budapest F\u0151v\u00e1ros Korm\u00e1nyhivatala - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium.\n\n\nA t\u00e1rca felid\u00e9zte, hogy m\u00e1rcius k\u00f6zep\u00e9n \"m\u00e9regdr\u00e1g\u00e1n\" k\u00edn\u00e1lt csirkeh\u00fasr\u00f3l k\u00e9sz\u00fclt fot\u00f3k v\u00e1ltottak ki komoly k\u00f6zfelh\u00e1borod\u00e1st a k\u00f6z\u00f6ss\u00e9gi oldalakon. Az ITM kezdem\u00e9nyez\u00e9s\u00e9re a fogyaszt\u00f3v\u00e9delmi hat\u00f3s\u00e1g munkat\u00e1rsai helysz\u00edni ellen\u0151rz\u00e9st v\u00e9geztek a budapesti Lehel \u00e9s F\u0151v\u00e1m t\u00e9ri piacokon m\u00e1rcius 18-\u00e1n. A vizsg\u00e1lat tapasztalatai szerint a f\u00e9nyk\u00e9peken l\u00e1that\u00f3 csirkeh\u00fas-\u00e1rak kir\u00edv\u00f3ak voltak, m\u00e1s \u00fczletekben hasonl\u00f3 m\u00e9rt\u00e9k\u0171 \u00e1rakra nem akadt p\u00e9lda. A v\u00e1llalkoz\u00f3val szemben fogyaszt\u00f3v\u00e9delmi hat\u00f3s\u00e1gi elj\u00e1r\u00e1s indult.\nA fogyaszt\u00f3v\u00e9delem m\u00e1r febru\u00e1r v\u00e9g\u00e9t\u0151l kiemelten vizsg\u00e1lja, hogy a keresked\u0151k nem haszn\u00e1lj\u00e1k-e ki a magasabb kereslet adta lehet\u0151s\u00e9get, nem \u00e9lnek-e vissza a v\u00e1s\u00e1rl\u00f3k j\u00e1rv\u00e1ny-okozta aggodalmaival. A szakemberek figyelik a tisztess\u00e9gtelen kereskedelmi gyakorlatot \u00e9s a megt\u00e9veszt\u0151 t\u00e1j\u00e9koztat\u00e1st is, \u00e9s ahol sz\u00fcks\u00e9ges, fell\u00e9pnek a jogs\u00e9rt\u0151 v\u00e1llalkoz\u00f3i magatart\u00e1ssal szemben. A hat\u00f3s\u00e1g \u00e1prilis elej\u00e9ig t\u00f6bb mint 700 \u00fczletet vizsg\u00e1lt, 70 bolt eset\u00e9ben ind\u00edt elj\u00e1r\u00e1st \u00e1rfelt\u00fcntet\u00e9si jogs\u00e9rt\u00e9sek miatt - k\u00f6z\u00f6lte az ITM.\nSzint\u00e9n sokak figyelm\u00e9t keltette fel, hogy egy c\u00e9g csaknem 15 ezer forintos \u00e1ron hirdetett koronav\u00edrus elleni aut\u00f3fert\u0151tlen\u00edt\u00e9st egy Vecs\u00e9sen kihelyezett molin\u00f3n \u00e9s k\u00f6z\u00f6ss\u00e9gi oldalon. A megt\u00e9veszt\u00e9s miatt elind\u00edtott hat\u00f3s\u00e1gi elj\u00e1r\u00e1s eredm\u00e9nyek\u00e9nt kiadott hat\u00e1rozat\u00e1ban a Pest Megyei Korm\u00e1nyhivatal arra k\u00f6telezte az aut\u00f3mos\u00f3t, hogy a j\u00f6v\u0151ben rekl\u00e1mhord\u00f3z\u00f3in, kereskedelmi kommunik\u00e1ci\u00f3j\u00e1ban csak hitelt \u00e9rdeml\u0151 dokumentumokkal al\u00e1t\u00e1maszthat\u00f3 \u00e1ll\u00edt\u00e1sokat k\u00f6z\u00f6lj\u00f6n.\nAz ITM \u00e9lelmiszer \u00e9s vegyipari laborat\u00f3riuma 69 f\u00e9le k\u00e9zfert\u0151tlen\u00edt\u0151t, antibakteri\u00e1lis szappant, foly\u00e9kony szappant \u00e9s tusf\u00fcrd\u0151t, valamint fel\u00fcletfert\u0151tlen\u00edt\u0151t ellen\u0151rz\u00f6tt. A vizsg\u00e1lat szerint k\u00e9t, els\u0151sorban webshopban k\u00edn\u00e1lt k\u00e9zfert\u0151tlen\u00edt\u0151 teljesen hat\u00e1stalannak bizonyult. Az egyik term\u00e9kkel kapcsolatban felmer\u00fclt a gyan\u00fa, hogy illeg\u00e1lis gy\u00e1rt\u00e1s folyik, \u00edgy a rend\u0151rs\u00e9g a t\u00e1rc\u00e1t\u00f3l is k\u00e9rt t\u00e1j\u00e9koztat\u00e1st az ellen\u0151rz\u00f6tt szerr\u0151l \u00e9s a laborvizsg\u00e1lati eredm\u00e9nyekr\u0151l.\nA hat\u00f3s\u00e1gi fell\u00e9p\u00e9s egy t\u00f6bb mint 22 milli\u00f3 forintos k\u00e1rt okoz\u00f3 f\u0151v\u00e1rosi hamis\u00edt\u00f3 banda leleplez\u00e9s\u00e9hez vezetett, amelynek tagjait \u00fczletszer\u0171en, b\u0171nsz\u00f6vets\u00e9gben \u00e9s k\u00f6zvesz\u00e9ly helysz\u00edn\u00e9n elk\u00f6vetett csal\u00e1s gyan\u00faja miatt vont\u00e1k elj\u00e1r\u00e1s al\u00e1.\nA miniszt\u00e9rium tov\u00e1bbra is fokozott figyelemmel k\u00eds\u00e9ri a hasonl\u00f3 jelens\u00e9geket, indokolt esetben halad\u00e9ktalan int\u00e9zked\u00e9sekkel v\u00e9di a magyar csal\u00e1dokat, v\u00e1s\u00e1rl\u00f3kat - hangs\u00falyozta k\u00f6zlem\u00e9ny\u00e9ben az ITM.\n\u00a0\nForr\u00e1s: MTI\n\n"}]