[{"date": "2020-04-21 10:25", "url": "https://koronavirus.gov.hu/cikkek/rugalmas-elolegkifizetes-es-adminisztracios-konnyitesek-segitik-teljes-hazai-innovacios", "h1": "Rugalmas el\u0151legkifizet\u00e9s \u00e9s adminisztr\u00e1ci\u00f3s k\u00f6nny\u00edt\u00e9sek seg\u00edtik a teljes hazai innov\u00e1ci\u00f3s k\u00f6rnyezetet", "body": "\nA Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal k\u00f6nny\u00edtett el\u0151legkifizet\u00e9si szab\u00e1lyokkal enyh\u00edti a folyamatban l\u00e9v\u0151 projektek likvidit\u00e1si neh\u00e9zs\u00e9geit, egyszer\u0171bb elj\u00e1r\u00e1si szab\u00e1lyokkal, meghosszabb\u00edtott hat\u00e1rid\u0151kkel seg\u00edti a p\u00e1ly\u00e1zatok kedvezm\u00e9nyezettjeit. Az \u00e9rintettekben felmer\u00fcl\u0151 k\u00e9rd\u00e9sek hat\u00e9kony kezel\u00e9s\u00e9re \u00faj kommunik\u00e1ci\u00f3s csatorna is indul KFI Hotline n\u00e9ven.\n\n\n\u201eA koronav\u00edrus-j\u00e1rv\u00e1ny \u00e9s az \u00e1ltala okozott t\u00e1rsadalmi \u00e9s gazdas\u00e1gi neh\u00e9zs\u00e9gek is r\u00e1mutatnak arra, hogy az innov\u00e1ci\u00f3nak \u00e9s a kutat\u00e1s-fejleszt\u00e9snek kiemelked\u0151en fontos szerepe van Magyarorsz\u00e1g \u00e9let\u00e9ben. \u00c9ppen ez\u00e9rt a korm\u00e1ny most egy komplex csomaggal t\u00e1mogatja azokat a kutat\u00f3kat, v\u00e1llalkoz\u00f3kat, akik ilyen jelleg\u0171 projekteket megval\u00f3s\u00edt\u00e1s\u00e1n dolgoznak\u201d \u2013 mondta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese, parlamenti \u00e9s strat\u00e9giai \u00e1llamtitk\u00e1ra. Hozz\u00e1tette: erre az\u00e9rt van sz\u00fcks\u00e9g, hogy a p\u00e1ly\u00e1z\u00f3k min\u00e9l t\u00f6bb id\u0151t \u00e9s figyelmet ford\u00edthassanak a fejleszt\u00e9sekre, ne az adminisztrat\u00edv feladatokkal kelljen foglalkozniuk ebben az egy\u00e9bk\u00e9nt is neh\u00e9zs\u00e9gekkel terhelt id\u0151szakban, \u00e9s abban is seg\u00edtik \u0151ket, hogy likvidit\u00e1si probl\u00e9m\u00e1kat elker\u00fclj\u00e9k. Schanda Tam\u00e1s kifejtette, az innovat\u00edv \u00f6tletek most is nagy seg\u00edts\u00e9get jelenthetnek egy-egy ter\u00fcleten, \u00e9s mindenk\u00e9ppen sz\u00fcks\u00e9g lesz r\u00e1juk a gazdas\u00e1g \u00fajraind\u00edt\u00e1s\u00e1ban is.\nA Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal (NKFIH) kiemelt szerepet j\u00e1tszik a korm\u00e1nyzat KFI strat\u00e9gi\u00e1j\u00e1nak \u00e9s innov\u00e1ci\u00f3s t\u00f6rekv\u00e9seinek megval\u00f3s\u00edt\u00e1s\u00e1ban. A koronav\u00edrus \u00e1ltal el\u0151id\u00e9zett vesz\u00e9lyhelyzet azonban \u00faj megk\u00f6zel\u00edt\u00e9seket \u00e9s c\u00e9lzott eszk\u00f6z\u00f6k bevezet\u00e9s\u00e9t k\u00edv\u00e1nja meg az NKFIH-t\u00f3l.\nBirkner Zolt\u00e1n, az NKFIH eln\u00f6ke elmondta: \u201e\u00c1ttekintett\u00fck a teljes p\u00e1ly\u00e1zati portf\u00f3li\u00f3t, v\u00e1laszt kerest\u00fcnk a t\u00e1mogatott projektek jelenlegi neh\u00e9zs\u00e9geire. Azonnali l\u00e9p\u00e9sk\u00e9nt m\u00e1r m\u00e1rcius k\u00f6zep\u00e9n m\u00f3dos\u00edtottuk a vesz\u00e9lyhelyzet \u00e1ltal \u00e9rintett k\u00f6lts\u00e9gek elsz\u00e1mol\u00e1s\u00e1t \u00e9s a besz\u00e1mol\u00f3k lead\u00e1s\u00e1nak szab\u00e1lyait, ideiglenesen felf\u00fcggesztett\u00fck a helysz\u00edni ellen\u0151rz\u00e9seket. Leg\u00fajabb int\u00e9zked\u00e9s\u00fcnkkel k\u00f6nny\u00edtett el\u0151legkifizet\u00e9st tesz\u00fcnk lehet\u0151v\u00e9 a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alap minden kedvezm\u00e9nyezettje sz\u00e1m\u00e1ra, ami a k\u00f6vetkez\u0151 h\u00f3napokban ak\u00e1r 340 innov\u00e1ci\u00f3s projekt \u00e9s 450 OTKA alapkutat\u00e1si projekt finansz\u00edroz\u00e1s\u00e1t gyors\u00edthatja meg mintegy 28 milli\u00e1rd forint foly\u00f3s\u00edt\u00e1s\u00e1val. Emellett meghosszabb\u00edtottuk az innov\u00e1ci\u00f3s t\u00e1mogat\u00e1sok felhaszn\u00e1l\u00e1s\u00e1t, kitoltuk az esed\u00e9kes hi\u00e1nyp\u00f3tl\u00e1sok, sz\u00e1ml\u00e1k \u00e9s bizonylatok beny\u00fajt\u00e1si hat\u00e1rid\u0151it, az \u00faj helyzethez igaz\u00edtottuk a t\u00e1mogat\u00e1si szerz\u0151d\u00e9sekben r\u00f6gz\u00edtett k\u00f6telez\u0151 v\u00e1llal\u00e1sok \u00e9s indik\u00e1torok teljes\u00edt\u00e9s\u00e9nek k\u00f6vetelm\u00e9nyeit is.\nEz a folyamatban l\u00e9v\u0151 innov\u00e1ci\u00f3s projektek eset\u00e9ben k\u00f6zel 950 kedvezm\u00e9nyezett \u2013 k\u00f6zt\u00fck mintegy 600 v\u00e1llalkoz\u00e1s \u00e9s 330 \u00e1llami kutat\u00f3szervezet \u2013 180 milli\u00e1rd forintnyi t\u00e1mogat\u00e1s\u00e1t \u00e9rinti. A T\u00e9mater\u00fcleti Kiv\u00e1l\u00f3s\u00e1gi Program \u00e9s a Fels\u0151oktat\u00e1si Int\u00e9zm\u00e9nyi Kiv\u00e1l\u00f3s\u00e1gi Program keret\u00e9ben t\u00f6bb mint 90 kiemelt t\u00e9mater\u00fclet\u00e9re meg\u00edt\u00e9lt k\u00f6zel 30 milli\u00e1rd forint felhaszn\u00e1l\u00e1si lehet\u0151s\u00e9g\u00e9t is meghosszabb\u00edtottuk, \u00e9s ugyan\u00edgy j\u00e1rtunk el az \u00daj Nemzeti Kiv\u00e1l\u00f3s\u00e1g Program \u00f6szt\u00f6nd\u00edjasainak folyamatban l\u00e9v\u0151 1600 projektj\u00e9vel kapcsolatban is, amelyet t\u00f6bb mint 2,9 milli\u00e1rd forinttal t\u00e1mogatunk.\u201d\nAz NKFIH folyamatosan vizsg\u00e1lja a tov\u00e1bbi l\u00e9p\u00e9sek sz\u00fcks\u00e9gess\u00e9g\u00e9t. A Hivatal vezet\u0151je kiemelte: \u201e\u00daj int\u00e9zked\u00e9seink kapcs\u00e1n a most l\u00e9trehozott KFI Hotline kommunik\u00e1ci\u00f3s fel\u00fclet\u00fcnk\u00f6n v\u00e1rjuk a felmer\u00fcl\u0151 k\u00e9rd\u00e9seket, \u00e9szrev\u00e9teleket, javaslatokat, amelyekre a lehet\u0151 leggyorsabban reag\u00e1lunk.\u201d\nAz NKFIH tematikus aloldala \u2013http://https://nkfih.gov.hu/koronavirus \u2013 kifejezetten a koronav\u00edrus okozta helyzettel \u00f6sszef\u00fcgg\u0151 aktu\u00e1lis inform\u00e1ci\u00f3kra f\u00f3kusz\u00e1l: megismerhet\u0151k a rendk\u00edv\u00fcli helyzet miatt hozott \u00faj p\u00e1ly\u00e1zati szab\u00e1lyok, rendszeresen friss\u00fclnek a j\u00e1rv\u00e1nnyal kapcsolatos legfontosabb hazai \u00e9s nemzetk\u00f6zi kutat\u00e1s-fejleszt\u00e9si h\u00edrek.\nAz \u00fajonnan ind\u00edtott KFI Hotline inform\u00e1ci\u00f3s csatorna \u2013https://nkfih.gov.hu/koronavirus/kfi-hotline \u2013 els\u0151sorban a megn\u00f6vekedett \u00fcgyf\u00e9l- \u00e9s partnermegkeres\u00e9sek hat\u00e9kony kezel\u00e9s\u00e9re, a tov\u00e1bbra is m\u0171k\u00f6d\u0151 telefonos \u00e9s e-mailes \u00fcgyf\u00e9lszolg\u00e1lat tehermentes\u00edt\u00e9s\u00e9re szolg\u00e1l. Az \u00faj fel\u00fcleten a kapcsolatfelv\u00e9tel felhaszn\u00e1l\u00f3bar\u00e1t m\u00f3don, szabadsz\u00f6veges \u00e9s leg\u00f6rd\u00fcl\u0151-men\u00fcs mez\u0151k k\u00f6nny\u0171 kit\u00f6lt\u00e9s\u00e9vel ind\u00edthat\u00f3, \u00e9s t\u00e9ma szerint csatorn\u00e1zhat\u00f3.\nAz \u00faj rendszer seg\u00edt a k\u00e9rd\u00e9sek gyorsabb feldolgoz\u00e1s\u00e1ban \u00e9s megv\u00e1laszol\u00e1s\u00e1ban, a folyamatos monitoring pedig t\u00e1mogatja a vesz\u00e9lyhelyzet kezel\u00e9s\u00e9re megtett int\u00e9zked\u00e9sek \u00e9rt\u00e9kel\u00e9s\u00e9t, \u00e9s a tov\u00e1bbi l\u00e9p\u00e9sek megtervez\u00e9s\u00e9t is.\n\u00a0\nForr\u00e1s: ITM Kommunik\u00e1ci\u00f3\n\n"}]