[{"date": "2020-04-07 17:17", "url": "https://koronavirus.gov.hu/cikkek/az-egyetemi-klinikakra-megerkeztek-vedoeszkozok", "h1": "Az egyetemi klinik\u00e1kra is meg\u00e9rkeztek a v\u00e9d\u0151eszk\u00f6z\u00f6k", "body": "\nA budapesti, debreceni, p\u00e9csi \u00e9s szegedi orvosi \u00e9s eg\u00e9szs\u00e9gtudom\u00e1nyi fels\u0151oktat\u00e1si int\u00e9zm\u00e9nyekbe is meg\u00e9rkeztek a K\u00edn\u00e1b\u00f3l beszerzett eg\u00e9szs\u00e9g\u00fcgyi v\u00e9d\u0151eszk\u00f6z\u00f6k. A seb\u00e9szeti sz\u00e1jmaszkokat, v\u00e9d\u0151k\u00f6penyeket, gyorsteszteket is tartalmaz\u00f3 csomagokat a Waberer\u2019s \u2013 Szemerey Logisztika Kft. kamionjai sz\u00e1ll\u00edtott\u00e1k ki 2020. \u00e1prilis 7-\u00e9n.\n\nAz egyetemi klinik\u00e1kra is meg\u00e9rkeztek azok a v\u00e9d\u0151eszk\u00f6z\u00f6k, amelyeket az Innov\u00e1ci\u00f3s \u00e9s Technol\u00f3giai Miniszt\u00e9rium megb\u00edz\u00e1sa alapj\u00e1n a Semmelweis Egyetem szerzett be K\u00edn\u00e1b\u00f3l. A budapesti int\u00e9zm\u00e9ny mellett a Debreceni Egyetemre, a P\u00e9csi \u00e9s a Szegedi Tudom\u00e1nyegyetemre is a Waberer\u2019s \u2013 Szemerey Logisztika Kft. k\u00f6zrem\u0171k\u00f6d\u00e9s\u00e9vel jutottak el az 57 ezer sz\u00e1jmaszk \u00e9s az 5 ezer v\u00e9d\u0151k\u00f6peny, v\u00e9d\u0151over\u00e1l mellett v\u00e9d\u0151szem\u00fcvegeket \u00e9s gyorsteszteket is tartalmaz\u00f3 sz\u00e1ll\u00edtm\u00e1nyok.\nMagyarorsz\u00e1g fels\u0151oktat\u00e1si rendszer\u00e9nek vil\u00e1gszerte elismert, meghat\u00e1roz\u00f3 elemei az orvos- \u00e9s eg\u00e9szs\u00e9gtudom\u00e1nyi egyetemek. Az \u00e1ltaluk m\u0171k\u00f6dtetett klinik\u00e1k a magyar eg\u00e9szs\u00e9g\u00fcgyi ell\u00e1t\u00f3rendszer egyes szakmai ter\u00fcleteken egyed\u00fcli szerepl\u0151i, a fekv\u0151beteg szakell\u00e1t\u00e1s negyed\u00e9r\u0151l gondoskodnak.\nA korm\u00e1ny mindent megtesz az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges k\u00e9szletek n\u00f6vel\u00e9s\u00e9\u00e9rt. A koronav\u00edrus-j\u00e1rv\u00e1ny terjed\u00e9s\u00e9nek lass\u00edt\u00e1s\u00e1ra alkalmas eszk\u00f6z\u00f6k jelenleg els\u0151sorban K\u00edn\u00e1ban \u00e9rhet\u0151ek el nagy t\u00e9telben. A t\u00e1vol-keleti orsz\u00e1gb\u00f3l eddig t\u00f6bb mint h\u00e9tmilli\u00f3 sz\u00e1jmaszk, t\u00f6bb mint h\u00e1rommilli\u00f3 keszty\u0171 mellett t\u00f6bb sz\u00e1zezer gyorsteszt \u00e9s gy\u00f3gyszer is \u00e9rkezett haz\u00e1nkba. A magyarorsz\u00e1gi kampusz l\u00e9tes\u00edt\u00e9s\u00e9re k\u00e9sz\u00fcl\u0151 Fudan Egyetem \u00e1ltal felaj\u00e1nlott v\u00e9d\u0151eszk\u00f6z\u00f6k\u00a0tegnap landoltak\u00a0Budapesten. A k\u00f6zelj\u00f6v\u0151ben \u00fajabb, orvosi eszk\u00f6z\u00f6ket \u00e9s v\u00e9d\u0151felszerel\u00e9seket tartalmaz\u00f3 sz\u00e1ll\u00edtm\u00e1nyok \u00e9rkez\u00e9se v\u00e1rhat\u00f3.\n\n(ITM Kommunik\u00e1ci\u00f3)\n\n"}]