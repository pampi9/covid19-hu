[{"date": "2020-04-10 08:58", "url": "https://koronavirus.gov.hu/cikkek/nemzeti-rakellenes-nap-koronavirus-jarvany-idejen-megkapjak-kezeleseiket-az-onkologiai", "h1": "Nemzeti R\u00e1kellenes Nap: a koronav\u00edrus-j\u00e1rv\u00e1ny idej\u00e9n is megkapj\u00e1k kezel\u00e9seiket az onkol\u00f3giai ell\u00e1t\u00e1st ig\u00e9nyl\u0151 betegek", "body": "\nAz elm\u00falt h\u00f3napban az eg\u00e9szs\u00e9g\u00fcgyi ell\u00e1t\u00f3rendszer\u00fcnk hatalmas kih\u00edv\u00e1s el\u00e9 ker\u00fclt, de term\u00e9szetesen m\u00e9g a koronav\u00edrus-j\u00e1rv\u00e1ny idej\u00e9n sem feledkez\u00fcnk meg az onkol\u00f3giai ell\u00e1t\u00e1st ig\u00e9nyl\u0151 betegekr\u0151l.\u00a0Minden daganatos beteg megkapja a sz\u00e1m\u00e1ra szabott ter\u00e1pi\u00e1t.\n\nA m\u00e1rcius k\u00f6zep\u00e9n \u00e9letbe l\u00e9pett miniszteri utas\u00edt\u00e1s \u00e9rtelm\u00e9ben valamennyi k\u00f3rh\u00e1znak a vesz\u00e9lyhelyzet idej\u00e9n is el kell v\u00e9geznie minden olyan beavatkoz\u00e1st, vizsg\u00e1latot, m\u0171t\u00e9tet, amelynek hi\u00e1ny\u00e1ban a beteg \u00e9letvesz\u00e9lyes \u00e1llapotba ker\u00fclne, vagy amelynek elhalaszt\u00e1s\u00e1val maradand\u00f3 eg\u00e9szs\u00e9gk\u00e1rosod\u00e1st szenvedne.\nAz \u00faj koronav\u00edrus okozta vesz\u00e9lyhelyzet miatt miniszteri rendelettel m\u00f3dos\u00edtottunk t\u00f6bb eg\u00e9szs\u00e9g\u00fcgyi t\u00e1rgy\u00fa kor\u00e1bbi rendeletet. A m\u00f3dos\u00edt\u00e1sok c\u00e9lja, hogy a fert\u0151z\u00e9svesz\u00e9lyes ell\u00e1t\u00e1sok sz\u00e1ma cs\u00f6kkenjen, az eg\u00e9szs\u00e9g\u00fcgyi kapacit\u00e1sok a v\u00e9dekez\u00e9sre koncentr\u00e1ljuk az ell\u00e1t\u00f3k adminisztrat\u00edv terhei cs\u00f6kkenjenek.\nProf. Dr. K\u00e1sler Mikl\u00f3s, az emberi er\u0151forr\u00e1sok miniszter\u00e9nek hivatalba l\u00e9p\u00e9sekor, az els\u0151 int\u00e9zked\u00e9sei k\u00f6z\u00f6tt szerepelt, hogy felk\u00e9rte az orsz\u00e1gos int\u00e9zeteket, dolgozz\u00e1k ki a nemzeti eg\u00e9szs\u00e9g\u00fcgyi programokat azokon a betegs\u00e9gter\u00fcleteken, amelyek a legt\u00f6bb hal\u00e1loz\u00e1st \u00e9s a betegek megnyomorod\u00e1s\u00e1t okozz\u00e1k. Ezek k\u00f6z\u00f6tt a programok k\u00f6z\u00f6tt szerepelt a Nemzeti R\u00e1kellenes Program is, amely az 1993-as kidolgoz\u00e1st\u00f3l kezdve mai form\u00e1j\u00e1ban tartalmazza a megel\u0151z\u00e9s, a ter\u00e1pia, a rehabilit\u00e1ci\u00f3 legfontosabb k\u00f6vetelm\u00e9nyeit, krit\u00e9riumait is.\nKiemelked\u0151 jelent\u0151s\u00e9g\u0171 l\u00e9p\u00e9s a r\u00e1kutat\u00e1s- \u00e9s gy\u00f3gy\u00edt\u00e1s ter\u00fclet\u00e9n, hogy megalakult a K\u00f6z\u00e9p- \u00e9s Kelet-eur\u00f3pai Onkol\u00f3giai Akad\u00e9mia, hiszen a daganatos megbeteged\u00e9sek megel\u0151z\u00e9s\u00e9ben \u00e9s gy\u00f3gy\u00edt\u00e1s\u00e1ban nemzetk\u00f6zi \u00f6sszefog\u00e1sra \u00e9s partneri egy\u00fcttm\u0171k\u00f6d\u00e9sre van sz\u00fcks\u00e9g. A Budapesten 2019 j\u00falius\u00e1ban, h\u00fasz orsz\u00e1g r\u00e9szv\u00e9tel\u00e9vel l\u00e9trej\u00f6tt nemzetk\u00f6zi tud\u00f3s test\u00fclet l\u00e9trej\u00f6tt\u00e9hez a magyar \u00e1llam 500 milli\u00f3 forinttal j\u00e1rult hozz\u00e1.\n\u00a0\nForr\u00e1s: Emberi Er\u0151forr\u00e1sok Miniszt\u00e9riuma\n\n"}]