[{"date": "2020-04-23 19:30", "url": "https://koronavirus.gov.hu/cikkek/szijjarto-beruhazasokon-mulik-gazdasagi-ujrakezdes", "h1": "Szijj\u00e1rt\u00f3: a beruh\u00e1z\u00e1sokon is m\u00falik a gazdas\u00e1gi \u00fajrakezd\u00e9s", "body": "\nA j\u00e1rv\u00e1ny elm\u00falt\u00e1val az \u00faj beruh\u00e1z\u00e1sokt\u00f3l is f\u00fcgg majd a gazdas\u00e1gi \u00fajrakezd\u00e9s sikere - jelentette ki cs\u00fct\u00f6rt\u00f6ki sajt\u00f3t\u00e1j\u00e9koztat\u00f3j\u00e1n Budapesten a k\u00fclgazdas\u00e1gi \u00e9s k\u00fcl\u00fcgyminiszter.\n\nSzijj\u00e1rt\u00f3\u00a0P\u00e9ter az S2G Kft. beruh\u00e1z\u00e1s\u00e1nak bejelent\u00e9sekor hangs\u00falyozta, hogy a k\u00f6r\u00fclm\u00e9nyekhez gyorsan igazod\u00f3 magyar befektet\u00e9spolitika az \u00faj hitellehet\u0151s\u00e9gekkel, az ad\u00f3cs\u00f6kkent\u00e9ssel \u00e9s a b\u00e9rt\u00e1mogat\u00e1ssal egy\u00fctt kedvez\u0151 felt\u00e9teleket teremt a magyar gazdas\u00e1g \u00fajraindul\u00e1s\u00e1hoz.\nA vil\u00e1ggazdas\u00e1g j\u00e1rv\u00e1ny ut\u00e1ni verseny\u00e9t \u00e9ppen ez a gyors elrugaszkod\u00e1s fogja meghat\u00e1rozni - tette hozz\u00e1. A miniszter a k\u00f6r\u00fclm\u00e9nyek miatt k\u00fcl\u00f6n\u00f6s jelent\u0151s\u00e9get tulajdon\u00edt annak, hogy egy vezet\u0151 amerikai szolg\u00e1ltat\u00f3 region\u00e1lis \u00fcgyf\u00e9lszolg\u00e1lati irod\u00e1t l\u00e9tes\u00edt Magyarorsz\u00e1gon. A c\u00e9g eddig csak a tengerent\u00falon l\u00e9tes\u00edtett k\u00f6zpontokat, az amerikai kontinensen k\u00edv\u00fcl a budapesti az els\u0151 egys\u00e9g\u00fck.\nAz S2G m\u00e1r most 250 magyar munkav\u00e1llal\u00f3t foglalkoztat, \u00e9s az \u00e9v v\u00e9g\u00e9re m\u00e1r 300-n\u00e1l is t\u00f6bben lesznek - k\u00f6z\u00f6lte a t\u00e1rcavezet\u0151.\nMegfogalmaz\u00e1sa szerint a vil\u00e1gj\u00e1rv\u00e1ny fel\u00fcl\u00edrt minden kor\u00e1bbi elk\u00e9pzel\u00e9st \u00e9s el\u0151rejelz\u00e9st, Magyarorsz\u00e1g mellett ennek ellen\u00e9re \u00fajabb jelent\u0151s beruh\u00e1z\u00f3 d\u00f6nt\u00f6tt. Mindez azt mutatja, hogy a magyar-amerikai kapcsolatokat a rendk\u00edv\u00fcli helyzet sem ingatta meg, a k\u00e9t f\u00e9l k\u00f6z\u00f6tt tov\u00e1bbra is er\u0151s a bizalom - jelentette ki.\u00a0Szijj\u00e1rt\u00f3\u00a0P\u00e9ter szerint a 120 belf\u00f6ldi szolg\u00e1ltat\u00f3k\u00f6zpont hozz\u00e1 fog j\u00e1rulni a gazdas\u00e1gi dimenzi\u00f3v\u00e1lt\u00e1s siker\u00e9hez, Magyarorsz\u00e1g pedig 2020-ban \u00e9pp\u00fagy le fogja gy\u0151zni a gazdas\u00e1gi neh\u00e9zs\u00e9geket, mint 2010 ut\u00e1n. Az S2G Kft. operat\u00edv igazgat\u00f3ja arr\u00f3l besz\u00e9lt, hogy a t\u00e1rsas\u00e1g c\u00e9lja az eur\u00f3pai piacon meghat\u00e1roz\u00f3 r\u00e9szesed\u00e9s szerz\u00e9se. Nagy P\u00e9ter a magyar munkav\u00e1llal\u00f3k teljes\u00edtm\u00e9ny\u00e9t m\u00e9ltatva kiemelte az itteni alkalmazottak alkalmazkod\u00e1si k\u00e9szs\u00e9g\u00e9t, amely szerinte a glob\u00e1lis munkaer\u0151piaci versenyben is kiemelked\u0151. Az S2G az Egyes\u00fclt \u00c1llamok mellett t\u00f6bb amerikai orsz\u00e1gban csaknem 4 ezer munkav\u00e1llal\u00f3val m\u0171k\u00f6dtet \u00fcgyf\u00e9lszolg\u00e1lati k\u00f6zpontokat. K\u00fclf\u00f6ldi terjeszked\u00e9s\u00e9nek Eur\u00f3pa mellett a m\u00e1sik c\u00e9lpontja a csendes-\u00f3ce\u00e1ni r\u00e9gi\u00f3 lesz, hamarosan ott is nyitnak \u00faj irod\u00e1t.\n\nMTI 2020. \u00e1prilis 23.\n\n"}]