[{"date": "2020-04-14 13:23", "url": "https://koronavirus.gov.hu/cikkek/ujabb-jelentos-dontesek-az-agrarium-tamogatasara", "h1": "\u00dajabb jelent\u0151s d\u00f6nt\u00e9sek az agr\u00e1rium t\u00e1mogat\u00e1s\u00e1ra", "body": "\nJ\u00fanius v\u00e9g\u00e9ig mentes\u00fclnek m\u00e1s gazdas\u00e1gi ter\u00fcletekhez hasonl\u00f3an a munk\u00e1ltat\u00f3k a munkav\u00e1llal\u00f3ik munkab\u00e9rei ut\u00e1ni k\u00f6zterhek megfizet\u00e9se al\u00f3l a turizmus \u00e9s a vend\u00e9gl\u00e1t\u00e1s k\u00e9nyszer\u0171 sz\u00fcneteltet\u00e9se miatt legink\u00e1bb bajban l\u00e9v\u0151 \u00e1gazatokban, \u00edgy a d\u00edszkert\u00e9szekn\u00e9l, a bor- \u00e9s sz\u0151l\u0151termel\u0151kn\u00e9l, a p\u00e1linka-el\u0151\u00e1ll\u00edt\u00f3kn\u00e1l, a kis\u00fczemi s\u00f6rf\u0151zd\u00e9kn\u00e9l \u00e9s a vadgazd\u00e1lkod\u00e1si szolg\u00e1ltat\u00f3kn\u00e1l is - k\u00f6z\u00f6lte Nagy Istv\u00e1n agr\u00e1rminiszter az operat\u00edv t\u00f6rzs online sajt\u00f3t\u00e1j\u00e9koztat\u00f3ja el\u0151tt.\n\n\nTov\u00e1bb\u00e1 a munkav\u00e1llal\u00f3knak a j\u00e1rul\u00e9kok k\u00f6z\u00fcl csak a 4 sz\u00e1zal\u00e9kos term\u00e9szetbeni eg\u00e9szs\u00e9gbiztos\u00edt\u00e1si j\u00e1rul\u00e9kot kell megfizetni\u00fck, de annak m\u00e9rt\u00e9ke nem haladhatja meg a 7710 forintot. A j\u00e1rv\u00e1ny a lehet\u0151 legrosszabbkor, a legfontosabb \u00e9rt\u00e9kes\u00edt\u00e9si id\u0151szak\u00e1ban t\u00f6rte kett\u00e9 a d\u00edszn\u00f6v\u00e9nyekkel foglalkoz\u00f3 v\u00e1llalkoz\u00e1sok tev\u00e9kenys\u00e9g\u00e9t, ez\u00e9rt ezek a k\u00f6nny\u00edt\u00e9sek \u0151ket is megilletik a korm\u00e1ny \u00e1ll\u00e1spontja szerint, r\u00e1juk is kiterjesztett\u00e9k - tette hozz\u00e1.\nA legkisebb mez\u0151gazdas\u00e1gi termel\u0151k sz\u00e1m\u00e1ra is komoly p\u00e9nz\u00fcgyi seg\u00edts\u00e9get jelent, hogy d\u00f6nt\u00f6ttek a szabad felhaszn\u00e1l\u00e1s\u00fa, ak\u00e1r h\u00e1rom \u00e9ves futamidej\u0171 Agr\u00e1r Sz\u00e9chenyi Foly\u00f3sz\u00e1mla Hitel ingyeness\u00e9 t\u00e9tel\u00e9r\u0151l \u00e9s a felvehet\u0151 hitelkeret megdupl\u00e1z\u00e1s\u00e1r\u00f3l. Ez azt jelenti, hogy az \u00e9v v\u00e9g\u00e9ig megk\u00f6t\u00f6tt \u00faj hitelszerz\u0151d\u00e9sekn\u00e9l a felvehet\u0151 hitel maximum\u00e1t a jelenlegi 100 milli\u00f3 forintr\u00f3l 200 milli\u00f3 forintra n\u00f6velt\u00e9k, az agr\u00e1rt\u00e1rca k\u00f6lts\u00e9gvet\u00e9si forr\u00e1saib\u00f3l jelenleg is ny\u00fajtott kamat- \u00e9s kezess\u00e9gi d\u00edjt\u00e1mogat\u00e1st 100 sz\u00e1zal\u00e9kra emelte, valamint v\u00e1llalta a hitelek megk\u00f6t\u00e9s\u00e9vel-, fenntart\u00e1s\u00e1val kapcsolatos k\u00f6lts\u00e9gek 100 sz\u00e1zal\u00e9k\u00e1nak megt\u00e9r\u00edt\u00e9s\u00e9t - jegyezte meg.\nNagy Istv\u00e1n kifejtette, hogy az Agr\u00e1r Sz\u00e9chenyi K\u00e1rtya eset\u00e9ben az eddigi 18 600 hitel\u00fcgylet \u00e9s az ennek keret\u00e9ben kihelyezett 200 milli\u00e1rd forint hitel j\u00f3l mutatja, hogy ehhez a p\u00e9nz\u00fcgyi forr\u00e1shoz t\u00e9nyleg k\u00f6nny\u0171 hozz\u00e1f\u00e9rni, nem v\u00e9letlen, hogy kulcsszerepet j\u00e1tszott az egy\u00e9ni gazdas\u00e1gok hitelez\u00e9s\u00e9nek elm\u00falt \u00e9vekben t\u00f6rt\u00e9nt felfut\u00e1s\u00e1ban. A min\u00e9l olcs\u00f3bb \u00e9s k\u00f6nnyebb hitelhez jut\u00e1st seg\u00edt\u0151 l\u00e9p\u00e9sek k\u00f6z\u00e9 tartozik, hogy d\u00f6nt\u00f6ttek az Agr\u00e1r-V\u00e1llalkoz\u00e1si Hitelgarancia Alap\u00edtv\u00e1ny \u00e1ltal a hitelekhez ny\u00fajtott kezess\u00e9gek d\u00edjainak cs\u00f6kkent\u00e9se \u00e9rdek\u00e9ben az e d\u00edjakhoz ny\u00fajtott miniszt\u00e9riumi k\u00f6lts\u00e9gvet\u00e9si d\u00edjt\u00e1mogat\u00e1s 0,75 sz\u00e1zal\u00e9kra emel\u00e9s\u00e9r\u0151l.\nA t\u00e1rcavezet\u0151 kiemelte, hogy a korm\u00e1ny eddig bejelentett gazdas\u00e1gi int\u00e9zked\u00e9sei hatalmas seg\u00edts\u00e9get jelentenek a mez\u0151gazdas\u00e1gban, \u00e9lelmiszeriparban tev\u00e9kenyked\u0151 mintegy 300 ezer gazdas\u00e1g, v\u00e1llalkoz\u00e1s sz\u00e1m\u00e1ra. Az \u00e9v v\u00e9g\u00e9ig meghirdetett, teljes hitelfizet\u00e9si morat\u00f3rium, vagy a felgyors\u00edtott \u00e1fa-visszaig\u00e9nyl\u00e9sek mind-mind seg\u00edtik p\u00e9nz\u00fcgyi helyzet\u00fck stabiliz\u00e1l\u00e1s\u00e1t. Az agr\u00e1rt\u00e1mogat\u00e1sok folyamatos kifizet\u00e9se, a t\u00e1mogat\u00e1si rendszerben alkalmazott k\u00f6nny\u00edt\u00e9sek - k\u00fcl\u00f6n\u00f6sen a Vid\u00e9kfejleszt\u00e9si program beruh\u00e1z\u00e1saira vonatkoz\u00f3 elj\u00e1r\u00e1sokn\u00e1l - is ahhoz j\u00e1rulnak hozz\u00e1, hogy a termel\u00e9shez sz\u00fcks\u00e9ges p\u00e9nz\u00fcgyi er\u0151forr\u00e1sok rendelkez\u00e9sre \u00e1lljanak.\nAz agr\u00e1rt\u00e1rca javaslatcsomagj\u00e1ban sz\u00e1mos tov\u00e1bbi lehets\u00e9ges beavatkoz\u00e1si eszk\u00f6zt megfogalmazott. Rendelkezik r\u00f6vidt\u00e1v\u00fa v\u00e1ls\u00e1gkezel\u00e9si int\u00e9zked\u00e9sekre, valamint a gazdas\u00e1g \u00fajraind\u00edt\u00e1s\u00e1t t\u00e1mogat\u00f3 beruh\u00e1z\u00e1si programokra vonatkoz\u00f3 tervekkel, programokkal is. A Gazdas\u00e1gv\u00e9delmi akci\u00f3tervben teh\u00e1t eddig is kiemelt szerepet kapott az agr\u00e1rium. M\u00falt h\u00e9ten a ter\u00fclet sz\u00e1m\u00e1ra c\u00e9lzott seg\u00edts\u00e9get jelent\u0151 int\u00e9zked\u00e9scsomag is megjelent - mondta az agr\u00e1rminiszter, aki b\u00edzik abban, hogy a korm\u00e1ny \u00e1ltal most elfogadott javaslataik is az \u00e1gazat neh\u00e9zs\u00e9geinek min\u00e9l hat\u00e9konyabb lek\u00fczd\u00e9s\u00e9t fogj\u00e1k szolg\u00e1lni.\nKit\u00e9rt arra is, hogy az elm\u00falt hetekben sokat dolgoztak azon, hogy biztos\u00edts\u00e1k az \u00e9lelmiszer megtermel\u00e9s\u00e9nek felt\u00e9teleit \u00e9s a fogyaszt\u00f3khoz val\u00f3 eljut\u00e1s\u00e1nak biztons\u00e1g\u00e1t. Sz\u00e1mos \u00e9lelmiszeripari c\u00e9get \u00e9s gazd\u00e1lkod\u00f3t l\u00e1togatott meg az ut\u00f3bbi hetekben, tov\u00e1bb\u00e1 feldolgozt\u00e1k a szakmai szervezetek Gazdas\u00e1gv\u00e9delmi akci\u00f3tervhez k\u00e9sz\u00edtett javaslatait, \u00e9s ennek alapj\u00e1n \u00e1ll\u00edtott\u00e1k \u00f6ssze a saj\u00e1t, a mez\u0151gazdas\u00e1got \u00e9s az \u00e9lelmiszeripart \u00e9rint\u0151 javaslatcsomagjukat. A legfontosabb c\u00e9lok most az \u00e9rt\u00e9kes\u00edt\u00e9si lehet\u0151s\u00e9gek, a bev\u00e9telek \u00e9s a gazdas\u00e1gok m\u0171k\u00f6d\u00e9s\u00e9hez sz\u00fcks\u00e9ges munkaer\u0151 biztos\u00edt\u00e1sa.\nEnnek szellem\u00e9ben a miniszter ny\u00edlt lev\u00e9lben k\u00e9rte a Magyarorsz\u00e1gon m\u0171k\u00f6d\u0151 \u00e9lelmiszer kiskereskedelmi l\u00e1ncokat \u00e9s a hazai besz\u00e1ll\u00edt\u00f3kat a magyar term\u00e9kek prefer\u00e1l\u00e1s\u00e1ra az import helyett. Emellett ki\u00e1llt az\u00e9rt is, hogy az \u00f6nkorm\u00e1nyzatok a j\u00e1rv\u00e1ny\u00fcgyi szab\u00e1lyok betart\u00e1sa mellett tarts\u00e1k nyitva a piacokat annak \u00e9rdek\u00e9ben, hogy az emberek hozz\u00e1f\u00e9rjenek a magyar kistermel\u0151k term\u00e9keihez.\nMindezek mellett az AM elind\u00edtotta a munkaszuret.hu internetes oldalt, egy olyan online fel\u00fcletet, amelyen kereszt\u00fcl az id\u00e9nymunk\u00e1t k\u00edn\u00e1l\u00f3 agr\u00e1rv\u00e1llalkoz\u00e1sok ny\u00fajtotta munkalehet\u0151s\u00e9geket min\u00e9l t\u00f6bb magyar ember sz\u00e1m\u00e1ra meg tudj\u00e1k mutatni, bev\u00e9telszerz\u00e9s lehet\u0151s\u00e9g\u00e9t teremtve mindazoknak, akik most m\u00e1s gazdas\u00e1gi \u00e1gazatokban tart\u00f3san vagy \u00e1tmeneti jelleggel elvesztett\u00e9k meg\u00e9lhet\u00e9s\u00fcket - f\u0171zte hozz\u00e1 Nagy Istv\u00e1n.\n\nForr\u00e1s: MTI\n\u00a0\n\n"}]