[{"date": "2020-04-21 13:59", "url": "https://koronavirus.gov.hu/cikkek/uj-szabalyok-nyugat-europaba-tarto-vendegmunkasok-belepesere", "h1": "\u00daj szab\u00e1lyok a Nyugat-Eur\u00f3p\u00e1ba tart\u00f3 vend\u00e9gmunk\u00e1sok bel\u00e9p\u00e9s\u00e9re", "body": "\nA Nyugat-Eur\u00f3p\u00e1ba tart\u00f3 ukr\u00e1n, rom\u00e1n \u00e9s szerb vend\u00e9gmunk\u00e1sok csak meghat\u00e1rozott, n\u00e9gy\u00f3r\u00e1s id\u0151tartamban tudnak bel\u00e9pni Magyarorsz\u00e1g ter\u00fclet\u00e9re. Felt\u00e9tel az is, hogy nem mutatj\u00e1k a koronav\u00edrus-fert\u0151z\u00e9s jeleit, igazolj\u00e1k, hogy megfelelnek a schengeni beutaz\u00e1si felt\u00e9teleknek \u00e9s igazol\u00e1suk van arr\u00f3l, hogy a c\u00e9lorsz\u00e1gba bejut\u00e1suk biztos\u00edtott - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa az online sajt\u00f3t\u00e1j\u00e9koztat\u00f3n.\n\n\nKiss R\u00f3bert k\u00f6z\u00f6lte: R\u00f6szk\u00e9n\u00e9l, Nagylakn\u00e1l \u00e9s Z\u00e1honyban naponta n\u00e9gy \u00f3r\u00e1t biztos\u00edtanak a vend\u00e9gmunk\u00e1sok bel\u00e9p\u00e9s\u00e9re, a bel\u00e9p\u00e9sn\u00e9l s\u00e1rga figyelmeztet\u0151 jelz\u00e9st helyeznek el a j\u00e1rm\u0171v\u00f6n, amellyel csak a kijel\u00f6lt tranzit\u00fatvonalon szabad k\u00f6zlekedni. A vend\u00e9gmunk\u00e1sok kil\u00e9p\u00e9s\u00e9re is id\u0151s\u00e1vot hat\u00e1roztak meg.\nA Magyarorsz\u00e1g ter\u00fclet\u00e9re bel\u00e9p\u0151 vend\u00e9gmunk\u00e1sok sz\u00e1m\u00e1ra \u00edr\u00e1sos t\u00e1j\u00e9koztat\u00f3t adnak \u00e1t a megszabott id\u0151s\u00e1vokr\u00f3l, de sz\u00f3ban is felh\u00edvj\u00e1k a figyelm\u00fcket a szab\u00e1lyokra. Az \u00faj hat\u00e1rforgalmi ellen\u0151rz\u00e9si rendszer azt c\u00e9lozza, hogy a Nyugat-Eur\u00f3p\u00e1ba tart\u00f3 vend\u00e9gmunk\u00e1sok a lehet\u0151 legr\u00f6videbb id\u0151 alatt hagyj\u00e1k el az orsz\u00e1got - tette hozz\u00e1.\nAz alezredes a kij\u00e1r\u00e1si korl\u00e1toz\u00e1sr\u00f3l sz\u00f3lva elmondta, itthon az emberek a legt\u00f6bbsz\u00f6r azzal szegik meg a szab\u00e1lyokat, hogy nem a megfelel\u0151 indokkal hagyj\u00e1k el a lak\u00f3hely\u00fcket, \u00e9s gyakran nem tartj\u00e1k be a meghat\u00e1rozott t\u00e1vols\u00e1got egym\u00e1s k\u00f6z\u00f6tt. Kisebb sz\u00e1mban fordul el\u0151, hogy az \u00fczletekbe nem a sz\u00e1mukra kijel\u00f6lt id\u0151s\u00e1vban mennek v\u00e1s\u00e1rolni, illetve vend\u00e9gl\u00e1t\u00f3helyen nem a megengedett c\u00e9lb\u00f3l tart\u00f3zkodnak.\nIsmertette: Rajk\u00e1n\u00e1l \u00e9s Hegyeshalomn\u00e1l vannak jelenleg kisebb fennakad\u00e1sok a bel\u00e9p\u0151 teherforgalomban.\nA kij\u00e1r\u00e1si korl\u00e1toz\u00e1s m\u00e1rcius 28-i bevezet\u00e9se \u00f3ta 27 497 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 14 946 figyelmeztet\u00e9s, 6568 helysz\u00edni b\u00edrs\u00e1g \u00e9s 5983 szab\u00e1lys\u00e9rt\u00e9si feljelent\u00e9s volt.\nA j\u00e1rv\u00e1nnyal \u00f6sszef\u00fcgg\u00e9sben 255 b\u00fcntet\u0151elj\u00e1r\u00e1s indult, amelyb\u0151l 65 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 13 j\u00e1rv\u00e1ny\u00fcgyi szab\u00e1lyszeg\u00e9s \u00e9s 73 csal\u00e1s miatt, ezekkel kapcsolatban 49 gyan\u00fas\u00edtottat hallgattak ki.\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva Kiss R\u00f3bert elmondta: hat\u00f3s\u00e1gi h\u00e1zi karant\u00e9nban lehet otthonr\u00f3l dolgozni, a hat\u00e1lyos szab\u00e1lyoz\u00e1s a munk\u00e1hoz val\u00f3 jogot nem \u00e9rinti, mind\u00f6ssze annyit r\u00f6gz\u00edt, hogy a korm\u00e1nyhivatalok nyilv\u00e1ntart\u00e1sba veszik az ilyen karant\u00e9nban lev\u0151ket, majd a rend\u0151rs\u00e9g ellen\u0151rzi, hogy az \u00e9rintettek betartj\u00e1k-e a szab\u00e1lyokat.\nMegjegyezte: tov\u00e1bb cs\u00f6kkent, 11 172-re a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma, h\u00e9tf\u0151n 615 emberrel szemben rendelt\u00e9k el ezt a korl\u00e1toz\u00f3 int\u00e9zked\u00e9st. Az ilyen karant\u00e9nban l\u00e9v\u0151ket m\u00e1r t\u00f6bb mint 260 ezer alkalommal ellen\u0151rizt\u00e9k - tette hozz\u00e1.\n\u00a0\nForr\u00e1s: MTI\n\n"}]