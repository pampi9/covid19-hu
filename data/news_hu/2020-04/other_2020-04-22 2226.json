[{"date": "2020-04-22 22:26", "url": "https://koronavirus.gov.hu/cikkek/schanda-ajanlott-rendszeresen-nezni-felvihu-t", "h1": "Schanda: aj\u00e1nlott rendszeresen n\u00e9zni a felvi.hu-t", "body": "\nA koronav\u00edrus-j\u00e1rv\u00e1ny a felv\u00e9telit is \u00e9rinti. Minden, a felv\u00e9telivel kapcsolatos inform\u00e1ci\u00f3t folyamatosan k\u00f6zz\u00e9tesznek a felvi.hu oldalon, ez\u00e9rt azt aj\u00e1nlott rendszeresen n\u00e9zni - mondta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra az M1 aktu\u00e1lis csatorn\u00e1n szerda este.\n\nKit\u00e9rt arra is, hogy a szakk\u00e9pz\u00e9s rendszere hasonl\u00f3 a k\u00f6znevel\u00e9s\u00e9hez. Egy-egy t\u00e1rgyat lesz\u00e1m\u00edtva kiz\u00e1r\u00f3lag \u00edr\u00e1sos lesz az idei \u00e9retts\u00e9gi - mondta, hozz\u00e1t\u00e9ve, a szakk\u00e9pz\u00e9sben viszont komplex vizsga lesz, de sz\u00f3beli vizsg\u00e1t id\u00e9n nem tartanak. A gyakorlati vizsg\u00e1kat azonban meg kell tartani. Itt is lehet\u0151v\u00e9 teszik, hogy ha valaki most nem szeretne vizsg\u00e1zni, ezt \u0151sszel tegye meg.\nAz \u00e1llamtitk\u00e1r kiemelte: azokra a fiatalokra is nagy sz\u00fcks\u00e9g lesz a gazdas\u00e1g \u00fajraind\u00edt\u00e1s\u00e1n\u00e1l, akik kor\u00e1bban a nyelvvizsga hi\u00e1nya miatt nem kapt\u00e1k meg diplom\u00e1jukat. Ez\u00e9rt d\u00f6nt\u00f6tt a korm\u00e1ny arr\u00f3l, hogy aki augusztusig z\u00e1r\u00f3vizsg\u00e1t tesz, nyelvvizsga n\u00e9lk\u00fcli is megkapja oklevel\u00e9t.\nSchanda Tam\u00e1s k\u00f6sz\u00f6net\u00e9t fejezte ki az oktat\u00e1s szerepl\u0151inek, hogy \"soha nem l\u00e1tott \u00f6sszefog\u00e1ssal \u00e9s er\u0151fesz\u00edt\u00e9ssel vetett\u00e9k bele magukat\" a digit\u00e1lis oktat\u00e1sra val\u00f3 \u00e1t\u00e1ll\u00e1sba.\n\nMTI 2020. \u00e1prilis 22.\n\n"}]