[{"date": "2020-04-08 16:40", "url": "https://koronavirus.gov.hu/cikkek/arcon-kohogtek-es-koronavirussal-fenyegettek-varakozokat-szombathelyen", "h1": "Arcon k\u00f6h\u00f6gtek \u00e9s koronav\u00edrussal fenyegettek v\u00e1rakoz\u00f3kat Szombathelyen", "body": "\nSz\u00e1nd\u00e9kosan arcul k\u00f6h\u00f6gte \u00e9s koronav\u00edrus-fert\u0151z\u00e9ssel fenyegette az embereket egy szombathelyi patika el\u0151tt k\u00e9t f\u00e9rfi, ez\u00e9rt gar\u00e1zdas\u00e1g szab\u00e1lys\u00e9rt\u00e9se miatt p\u00e9nzb\u00edrs\u00e1gra \u00edt\u00e9lte \u0151ket a Szombathelyi J\u00e1r\u00e1sb\u00edr\u00f3s\u00e1g - t\u00e1j\u00e9koztatta a Szombathelyi T\u00f6rv\u00e9nysz\u00e9k sajt\u00f3sz\u00f3viv\u0151je szerd\u00e1n az MTI-t.\n\nT\u00f3th Andr\u00e1s k\u00f6z\u00f6lte: a k\u00e9t elk\u00f6vet\u0151 m\u00e1rcius 18-\u00e1n egy szombathelyi gy\u00f3gyszert\u00e1rhoz \u00e9rkez\u0151ket sz\u00e1nd\u00e9kosan\u00a0arcon\u00a0k\u00f6h\u00f6gt\u00e9k, majd obszc\u00e9n szavakkal illett\u00e9k \u0151ket. Egyik\u00fck azt kiab\u00e1lta az embereknek: \"J\u00f3l megkoron\u00e1zom a napotokat!\"\nA j\u00e1r\u00e1sb\u00edr\u00f3s\u00e1g el\u0151k\u00e9sz\u00edt\u0151 elj\u00e1r\u00e1s sor\u00e1n meghozott hat\u00e1rozata szerint a kir\u00edv\u00f3an k\u00f6z\u00f6ss\u00e9gellenes magatart\u00e1s alkalmas volt arra, hogy az \u00e9rintettekben megbotr\u00e1nkoz\u00e1st \u00e9s riadalmat keltsen. A b\u00edr\u00f3s\u00e1g nyomat\u00e9kos s\u00falyosb\u00edt\u00f3 k\u00f6r\u00fclm\u00e9nyk\u00e9nt \u00e9rt\u00e9kelte az elk\u00f6vet\u00e9s hely\u00e9t \u00e9s idej\u00e9t, tekintettel arra, hogy akkor m\u00e1r hat\u00e1lyban volt a koronav\u00edrus-j\u00e1rv\u00e1ny miatt vesz\u00e9lyhelyzetet kihirdet\u0151 korm\u00e1nyrendelet.\nAz elk\u00f6vet\u0151k - egy magyar \u00e9s egy ukr\u00e1n \u00e1llampolg\u00e1rs\u00e1g\u00fa f\u00e9rfi - nem tettek vallom\u00e1st, de a szab\u00e1lys\u00e9rt\u00e9s elk\u00f6vet\u00e9s\u00e9t elismert\u00e9k. A b\u00edr\u00f3s\u00e1g 200-200 ezer forint p\u00e9nzb\u00edrs\u00e1ggal s\u00fajtotta \u0151ket.\n\n\nMTI 2020. \u00e1prilis 8.\n\n"}]