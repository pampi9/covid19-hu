[{"date": "2020-04-30 09:38", "url": "https://koronavirus.gov.hu/cikkek/az-europai-bizottsag-megerositette-hogy-magyar-jogszabalyok-nem-ellentetesek-az-unios-joggal", "h1": "Az Eur\u00f3pai Bizotts\u00e1g meger\u0151s\u00edtette, hogy a magyar jogszab\u00e1lyok nem ellent\u00e9tesek az uni\u00f3s joggal", "body": "\nHivatalosan is meger\u0151s\u00edtette Vera Jourov\u00e1, az Eur\u00f3pai Bizotts\u00e1g eur\u00f3pai \u00e9rt\u00e9kek\u00e9rt \u00e9s az \u00e1tl\u00e1that\u00f3s\u00e1g\u00e9rt felel\u0151s aleln\u00f6ke szerd\u00e1n Br\u00fcsszelben, hogy nincs ok elj\u00e1r\u00e1st ind\u00edtani Magyarorsz\u00e1g ellen a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt hozott d\u00f6nt\u00e9sek miatt, mivel a magyar jogszab\u00e1lyok \u00e9s int\u00e9zked\u00e9sek nem ellent\u00e9tesek az uni\u00f3s joggal - k\u00f6z\u00f6lte az igazs\u00e1g\u00fcgyi miniszter szerd\u00e1n a Facebook-oldal\u00e1n.\n\n\nVarga Judit szerint sok\u00e1ig lehetne sorolni azokat, akik mindenf\u00e9le \"val\u00f3s \u00e9rv \u00e9s jogi elemz\u00e9s n\u00e9lk\u00fcl\" v\u00e1dolt\u00e1k Magyarorsz\u00e1got hossz\u00fa heteken \u00e1t egy vil\u00e1gj\u00e1rv\u00e1ny kell\u0151s k\u00f6zep\u00e9n, \u00e9s ki\u00e1ltottak diktat\u00far\u00e1t a koronav\u00edrus-t\u00f6rv\u00e9ny elfogad\u00e1s\u00e1val kapcsolatban.\nMost, hogy a bizotts\u00e1g meger\u0151s\u00edtette mindezen v\u00e1dak alaptalans\u00e1g\u00e1t, a t\u00e1mad\u00e1sok az eddigiekn\u00e9l is \"hiteltelenebb\u00e9 \u00e9s \u00e1tl\u00e1tsz\u00f3bb\u00e1\" v\u00e1ltak, ett\u0151l f\u00fcggetlen\u00fcl viszont nagyon sok k\u00e1rt okoznak \u00e9s sok hasznos energi\u00e1t k\u00f6tnek le, amikor \"mindenkire sz\u00fcks\u00e9g lenne a g\u00e1ton\" - \u00edrta.\nA miniszter \u00fagy fogalmazott: \"az ellenz\u00e9ki \u00e1sk\u00e1l\u00f3d\u00e1sok \u00e9s v\u00e1daskod\u00e1sok ellen\u00e9re sem feledhetj\u00fck, hogy a mostani neh\u00e9z id\u0151kben nincs m\u00e1s \u00fat, csak az \u00f6sszefog\u00e1s.\"\nA korm\u00e1ny tov\u00e1bbra is mindent megtesz a magyarok \u00e9let\u00e9nek \u00e9s eg\u00e9szs\u00e9g\u00e9nek v\u00e9delm\u00e9\u00e9rt, valamint azon dolgozik, hogy a gazdas\u00e1got miel\u0151bb \u00fajraind\u00edtsa, \u00e9s lehet\u0151v\u00e9 tegye a fokozatos visszat\u00e9r\u00e9st a norm\u00e1l h\u00e9tk\u00f6znapokhoz - olvashat\u00f3 a bejegyz\u00e9sben.\n\u00a0\nForr\u00e1s: MTI\n\n"}]