[{"date": "2020-04-14 14:58", "url": "https://koronavirus.gov.hu/cikkek/szerdatol-erheto-el-gazdasagvedelmi-akcioterv-kutatas-fejlesztesi-tamogatasa", "h1": "Szerd\u00e1t\u00f3l \u00e9rhet\u0151 el a Gazdas\u00e1gv\u00e9delmi Akci\u00f3terv kutat\u00e1s-fejleszt\u00e9si t\u00e1mogat\u00e1sa", "body": "\nA v\u00e1llalkoz\u00e1sok 2020. \u00e1prilis 15-\u00e9t\u0151l p\u00e1ly\u00e1zhatnak a kutat\u00e1s-fejleszt\u00e9si b\u00e9rt\u00e1mogat\u00e1sra, \u00e1prilis 16-\u00e1t\u00f3l pedig az \u00e1ltal\u00e1nos munkahelyv\u00e9delmi b\u00e9rt\u00e1mogat\u00e1sra - mondta el Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a gazdas\u00e1gi \u00e9let k\u00e9pvisel\u0151ivel tartott videokonferenci\u00e1n 2020. \u00e1prilis 14-\u00e9n, Budapesten az Innov\u00e1ci\u00f3s \u00e9s Technol\u00f3giai Miniszt\u00e9rium k\u00f6zlem\u00e9nye szerint.\n\n\n\"A Gazdas\u00e1gv\u00e9delmi Akci\u00f3terv kiemelt c\u00e9lja a munkahelyek v\u00e9delme, helyre\u00e1ll\u00edt\u00e1sa \u00e9s \u00fajak teremt\u00e9se. A v\u00e1llalkoz\u00e1sok az int\u00e9zked\u00e9sek bejelent\u00e9se ut\u00e1n egy h\u00e9ttel m\u00e1r p\u00e1ly\u00e1zhatnak az els\u0151k\u00e9nt el\u00e9rhet\u0151v\u00e9 v\u00e1l\u00f3 c\u00e9lzott t\u00e1mogat\u00e1sokra\" - hangs\u00falyozta a t\u00e1rcavezet\u0151 a k\u00f6zlem\u00e9nyben.\nIsmertetik, a korm\u00e1ny 40 sz\u00e1zal\u00e9kos b\u00e9rt\u00e1mogat\u00e1st v\u00e1llal a kutat\u00e1si, fejleszt\u00e9si \u00e9s innov\u00e1ci\u00f3s szektor magasan k\u00e9pzett munkav\u00e1llal\u00f3inak megtart\u00e1sa \u00e9rdek\u00e9ben h\u00e1rom h\u00f3nap id\u0151tartamra. A t\u00f6bb t\u00edzezer szakember munk\u00e1ban tart\u00e1sa elengedhetetlen a gazdas\u00e1g \u00fajraind\u00edt\u00e1s\u00e1hoz, a t\u00e1mogat\u00e1st ez\u00e9rt t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok ut\u00e1n kaphatj\u00e1k a c\u00e9gek. A lehet\u0151s\u00e9g kiterjed minden kutat\u00e1s-fejleszt\u00e9st v\u00e9gz\u0151, nem k\u00f6lts\u00e9gvet\u00e9si szerv munk\u00e1ltat\u00f3ra, \u00edgy a teljes nemzetgazdas\u00e1got, minden \u00e1gazatot \u00e9rint.\nA munkahelyv\u00e9delmi b\u00e9rt\u00e1mogat\u00e1si programban az \u00e1llam \u00e1tv\u00e1llalja a munkav\u00e1llal\u00f3k kies\u0151 j\u00f6vedelm\u00e9nek egy r\u00e9sz\u00e9t a r\u00f6vid\u00edtett munkaid\u0151ben t\u00f6rt\u00e9n\u0151 foglalkoztat\u00e1s idej\u00e9re. A t\u00e1mogat\u00e1si id\u0151szak h\u00e1rom h\u00f3nap lehet, a munk\u00e1ltat\u00f3nak v\u00e1llalnia kell, hogy a k\u00e9relem bead\u00e1s\u00e1t\u00f3l sz\u00e1m\u00edtva meg\u0151rzi, a foly\u00f3s\u00edt\u00e1st k\u00f6vet\u0151en pedig legal\u00e1bb egy h\u00f3napig fenntartja dolgoz\u00f3i l\u00e9tsz\u00e1m\u00e1t. A programban azok a Munka t\u00f6rv\u00e9nyk\u00f6nyve szerint foglalkoztatott munkav\u00e1llal\u00f3k vehetnek r\u00e9szt, akik a vesz\u00e9lyhelyzet kihirdet\u00e9se \u00e9s a k\u00e9relem beny\u00fajt\u00e1sa k\u00f6z\u00f6tti id\u0151szak alatt megszak\u00edt\u00e1s n\u00e9lk\u00fcl foglalkoztat\u00e1sban \u00e1lltak a munk\u00e1ltat\u00f3n\u00e1l, ak\u00e1r \"home office\" keret\u00e9ben is - \u00edrja k\u00f6zlem\u00e9ny\u00e9ben az ITM.\nA t\u00e1j\u00e9koztat\u00e1s szerint a gazdas\u00e1gi \u00e9let szerepl\u0151i \u00fcdv\u00f6z\u00f6lt\u00e9k a Gazdas\u00e1gv\u00e9delmi Akci\u00f3terv f\u0151 c\u00e9ljait, a munkahelyek meg\u0151rz\u00e9s\u00e9\u00e9rt tett l\u00e9p\u00e9seket \u00e9s a k\u00fcl\u00f6nb\u00f6z\u0151 egyszer\u0171s\u00edt\u00e9seket. Egyet\u00e9rtettek abban, hogy az \u00e1llamh\u00e1ztart\u00e1s hi\u00e1ny\u00e1t kord\u00e1ban kell tartani, mert \u00edgy biztos\u00edthat\u00f3 hosszabb t\u00e1von is Magyarorsz\u00e1g, a magyar gazdas\u00e1g nemzetk\u00f6zi versenyk\u00e9pess\u00e9ge.\nAz ITM k\u00f6zlem\u00e9ny\u00e9ben hangs\u00falyozta, Palkovics L\u00e1szl\u00f3 al\u00e1h\u00fazta, hogy a munkahelyek megtart\u00e1s\u00e1hoz sz\u00fcks\u00e9ges eszk\u00f6z\u00f6ket a v\u00e1llalkoz\u00f3i \u00e9rdekk\u00e9pviseletek \u00e1ltal javasolt elemekkel foglalt\u00e1k rendeletbe, a b\u00e9rt\u00e1mogat\u00e1s is a kamar\u00e1k javaslat\u00e1nak megfelel\u0151en ig\u00e9nyelhet\u0151 egyszer\u0171bb adatlappal, C\u00e9gkapun kereszt\u00fcl. A foglalkoztat\u00e1si helyzet jav\u00edt\u00e1s\u00e1t szolg\u00e1lja tov\u00e1bb\u00e1 a munkaid\u0151keret rugalmass\u00e1 t\u00e9tele, a t\u00e1mogatott hitel-, garancia- \u00e9s t\u0151keterm\u00e9kek, a hat\u00e9konys\u00e1g n\u00f6vel\u00e9s\u00e9t is \u00f6szt\u00f6nz\u0151 fejleszt\u00e9si forr\u00e1sok.\nA miniszter hozz\u00e1tette: \"A gazdas\u00e1gi szerepl\u0151k k\u00e9r\u00e9se alapj\u00e1n a t\u00e1rca megvizsg\u00e1lja annak a lehet\u0151s\u00e9g\u00e9t, hogy a Munka t\u00f6rv\u00e9nyk\u00f6nyve szerint foglalkoztatottakkal rendelkez\u0151k mellett a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1t (kata) fizet\u0151 v\u00e1llalkoz\u00e1sok is \u00e9lhessenek a b\u00e9rt\u00e1mogat\u00e1ssal\" - olvashat\u00f3 az ITM k\u00f6zlem\u00e9ny\u00e9ben.\nForr\u00e1s: MTI\n\u00a0\n\n"}]