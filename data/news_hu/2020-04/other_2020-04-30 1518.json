[{"date": "2020-04-30 15:18", "url": "https://koronavirus.gov.hu/cikkek/erettsegi-megkezdodott-maszkok-es-vedoeszkozok-kiszallitasa", "h1": "\u00c9retts\u00e9gi: megkezd\u0151d\u00f6tt maszkok \u00e9s v\u00e9d\u0151eszk\u00f6z\u00f6k kisz\u00e1ll\u00edt\u00e1sa", "body": "\nMegkezd\u0151d\u00f6tt az \u00e9retts\u00e9giz\u0151knek \u00e9s fel\u00fcgyel\u0151 tan\u00e1raiknak biztos\u00edtott maszkok \u00e9s v\u00e9d\u0151eszk\u00f6z\u00f6k kisz\u00e1ll\u00edt\u00e1sa - jelentett\u00e9k be cs\u00fct\u00f6rt\u00f6k\u00f6n sajt\u00f3t\u00e1j\u00e9koztat\u00f3n Budapesten.\n\nMaruzsa\u00a0Zolt\u00e1n, az Emberi Er\u0151forr\u00e1sok Miniszt\u00e9rium\u00e1nak (Emmi) k\u00f6znevel\u00e9s\u00e9rt felel\u0151s \u00e1llamtitk\u00e1ra hangs\u00falyozta: a h\u00e9tf\u0151n kezd\u0151d\u0151 idei \u00e9retts\u00e9gin a j\u00e1rv\u00e1nyhelyzet miatt a biztons\u00e1gi int\u00e9zked\u00e9sekre kell kiemelten odafigyelni. \u00a0\u00a0\u00a0\u00a0Ezeket sorolva k\u00f6z\u00f6lte: n\u00e9h\u00e1ny t\u00e1rgy kiv\u00e9tel\u00e9vel csak \u00edr\u00e1sbeli vizsg\u00e1kat tartanak, ami jelent\u0151sen cs\u00f6kkenti a szem\u00e9lyes kontaktusok sz\u00e1m\u00e1t . A k\u00f6zleked\u00e9si tumultus cs\u00f6kkent\u00e9s\u00e9\u00e9rt az els\u0151 h\u00e9ten a vizsg\u00e1k d\u00e9lel\u0151tt kilenc \u00f3rakor kezd\u0151dnek - tette hozz\u00e1. \u00a0\u00a0\u00a0\u00a0S\u0171r\u00edtik a k\u00f6z\u00f6ss\u00e9gi k\u00f6zleked\u00e9s j\u00e1ratait, ugyanakkor v\u00e9lhet\u0151en sokan szem\u00e9lyaut\u00f3val k\u00f6zel\u00edtik meg az iskol\u00e1kat, ez\u00e9rt a rend\u0151r\u00f6k a forgalomir\u00e1ny\u00edt\u00e1sban v\u00e1llalnak szerepet, \u00e9s figyelnek a kialakul\u00f3 csoportosul\u00e1sokra is - tette hozz\u00e1. \u00a0\u00a0\u00a0\u00a0Maruzsa\u00a0Zolt\u00e1n hangs\u00falyozta, hogy minden int\u00e9zm\u00e9nyben biztos\u00edtanak fert\u0151tlen\u00edt\u0151szereket, maszkokat \u00e9s a tan\u00e1roknak v\u00e9d\u0151keszty\u0171t az \u00e1llami tartal\u00e9kok terh\u00e9re. \"Ezek biztos\u00edt\u00e1s\u00e1ban oroszl\u00e1nr\u00e9sze van a korm\u00e1nyhivataloknak\" - mondta. \u00a0\u00a0\u00a0\u00a0A maszk visel\u00e9se az iskol\u00e1k folyos\u00f3in, k\u00f6z\u00f6ss\u00e9gi helyis\u00e9geiben k\u00f6telez\u0151, a dolgozatok meg\u00edr\u00e1sa k\u00f6zben azonban nem, ugyanakkor visel\u00e9s\u00fck \"er\u0151sen aj\u00e1nlott\" - emelte ki az \u00e1llamtitk\u00e1r, arra is kit\u00e9rve, hogy az \u00e9p\u00fcleteket alaposan kitakar\u00edtott\u00e1k, de a higi\u00e9ni\u00e1ra a vizsg\u00e1k alatt is kiemelten figyelnek. \u00a0\u00a0\u00a0\u00a0\n\n\u00dagy folytatta: a fel\u00fcgyel\u0151i teend\u0151k al\u00f3l mentes\u00edtett\u00e9k az id\u0151sebb, kr\u00f3nikus betegs\u00e9gben szenved\u0151 pedag\u00f3gusokat, az iskolai kapukat, ajt\u00f3kat - kit\u00e1masztva - nyitva tartj\u00e1k, a vizsgahelyis\u00e9gekben is folyamatosan szell\u0151ztetnek. \u00a0\u00a0\u00a0\u00a0A termekben legfeljebb 10 vizsg\u00e1z\u00f3 lehet, k\u00f6z\u00f6tt\u00fck legkevesebb m\u00e1sf\u00e9l m\u00e9ter t\u00e1vols\u00e1got kell tartani, az \u00e9retts\u00e9gi dolgozatokat szint\u00e9n j\u00e1rv\u00e1ny\u00fcgyi megfontol\u00e1sb\u00f3l egy napig \"pihentetik\" a kijav\u00edt\u00e1suk el\u0151tt - sorolta az \u00e1llamtitk\u00e1r, aki megk\u00f6sz\u00f6nte a korm\u00e1nyhivataloknak a vizsg\u00e1k lebonyol\u00edt\u00e1s\u00e1hoz ny\u00fajtott seg\u00edts\u00e9get. \u00a0\u00a0\u00a0\nGy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra ismertette: orsz\u00e1gszerte a di\u00e1koknak 422 ezer 445 maszkot, a tan\u00e1roknak t\u00f6bb mint 147 ezer maszkot \u00e9s keszty\u0171t biztos\u00edtanak, tov\u00e1bb\u00e1 20 ezer f\u00e9lliteres kiszerel\u00e9s\u0171 pump\u00e1s k\u00e9zfert\u0151tlen\u00edt\u0151t \u00e9s 8376 liter fel\u00fcletfert\u0151tlen\u00edt\u0151-szert sz\u00e1ll\u00edtanak ki. \u00a0\u00a0\u00a0\u00a0A korm\u00e1nyhivatalok 536 int\u00e9zm\u00e9nybe juttatnak el v\u00e9d\u0151felszerel\u00e9seket - jelezte a politikus, arra is kit\u00e9rve, hogy azokat az egyh\u00e1zi \u00e9s alap\u00edtv\u00e1nyi fenntart\u00e1s\u00fa int\u00e9zm\u00e9nyeknek, illetve a mag\u00e1niskol\u00e1knak is eljuttatj\u00e1k. \u00a0\u00a0\u00a0\u00a0A korm\u00e1nyhivatalok munkat\u00e1rsainak, n\u00e9peg\u00e9szs\u00e9g\u00fcgyi \u00e9s fogyaszt\u00f3v\u00e9delmi szakembereinek is k\u00f6sz\u00f6netet mondva Gy\u00f6rgy Istv\u00e1n besz\u00e1molt arr\u00f3l is, hogy 84 ezer \u00e9retts\u00e9giz\u0151b\u0151l mintegy h\u00e9tezren - k\u00f6zt\u00fck azok, akiknek nincs tanul\u00f3i jogviszonyuk - a korm\u00e1nyhivatalok \u00e1ltal szervezett vizsg\u00e1kon vesznek r\u00e9szt. \u00a0\u00a0\u00a0\u00a0\nS\u00e1ra Botond, Budapest F\u0151v\u00e1ros Korm\u00e1nyhivatal\u00e1t vezet\u0151 korm\u00e1nymegb\u00edzott k\u00f6zl\u00e9se szerint minden negyedik \u00e9retts\u00e9giz\u0151 a f\u0151v\u00e1rosban vizsg\u00e1zik. A 20 254 \u00e9retts\u00e9giz\u0151 244 helysz\u00ednen vizsg\u00e1zik, \u00e9s 13 292 fel\u00fcgyel\u0151tan\u00e1r biztos\u00edtja az \u00e9retts\u00e9git. \u00a0\u00a0\u00a0\u00a0Budapesten 153 ezer maszkot, 42 ezer p\u00e1r v\u00e9d\u0151keszty\u0171t, 5300 f\u00e9lliteres kiszerel\u00e9s\u0171 k\u00e9zfert\u0151tlen\u00edt\u0151t, \u00e9s \"t\u00f6m\u00e9nytelen mennyis\u00e9g\u0171\" fel\u00fcletfert\u0151tlen\u00edt\u0151t osztanak ki - r\u00e9szletezte, majd kijelentette: a f\u0151v\u00e1rosban is felk\u00e9sz\u00fcltek az \u00e9retts\u00e9gi biztons\u00e1gos lebonyol\u00edt\u00e1s\u00e1ra. \u00a0\u00a0\u00a0\n\u00a0Hajnal Gabriella, a Klebelsberg K\u00f6zpont eln\u00f6ke arr\u00f3l besz\u00e9lt, hogy a takar\u00edt\u00f3k az \u00e9retts\u00e9gi alatt emelt sz\u00e1mban dolgoznak az iskol\u00e1kban. A biztons\u00e1gi int\u00e9zked\u00e9sek miatt a vizsg\u00e1k lebonyol\u00edt\u00e1s\u00e1hoz k\u00e9tszer annyi teremre \u00e9s pedag\u00f3gusra van sz\u00fcks\u00e9g, mint \u00e1ltal\u00e1ban, ez\u00e9rt \u00e1ltal\u00e1nos iskolai tan\u00e1rok is v\u00e1llaltak fel\u00fcgyeletet. A dolgozatokat a pedag\u00f3gusok keszty\u0171ben osztj\u00e1k ki. \u00a0\u00a0\u00a0\u00a0A Klebelsberg K\u00f6zpont eln\u00f6ke azt is fontosnak nevezte, hogy a vizsg\u00e1hoz haszn\u00e1lhat\u00f3 seg\u00e9deszk\u00f6z\u00f6k - helyes\u00edr\u00e1si sz\u00f3t\u00e1r, sz\u00e1mol\u00f3g\u00e9p, f\u00fcggv\u00e9nyt\u00e1bl\u00e1zat - k\u00f6z\u00fcl mindenki a saj\u00e1tj\u00e1t haszn\u00e1lhatja. \u00a0\u00a0\u00a0\u00a0Maruzsa\u00a0Zolt\u00e1n k\u00e9rd\u00e9sre v\u00e1laszolva k\u00f6z\u00f6lte: v\u00e1rakoz\u00e1saik szerint 900-1000 k\u00f6z\u00f6tti k\u00fclf\u00f6ldi vizsg\u00e1z\u00f3 vesz r\u00e9szt az idei \u00e9retts\u00e9gin, \u0151k nem csak a szomsz\u00e9dos orsz\u00e1gokb\u00f3l \u00e9rkeznek. Eset\u00fckben a karant\u00e9n alkalmaz\u00e1s\u00e1t\u00f3l eltekintenek.\n\u00a0\u00a0\u00a0\u00a0Szint\u00e9n k\u00e9rd\u00e9sre kifejtette, hogy haszn\u00e1lhatj\u00e1k a koll\u00e9giumokat az \u00e9retts\u00e9giz\u0151k, szob\u00e1nk\u00e9nt ugyanakkor csak egy ember elhelyez\u00e9se lehets\u00e9ges \u00e9s be kell tartani a t\u00e1vols\u00e1gtart\u00e1s szab\u00e1lyait. Kapacit\u00e1sprobl\u00e9m\u00e1r\u00f3l nincs tudom\u00e1suk - mondta.\n\n\nMTI 2020. \u00e1prilis 30.\n\n"}]