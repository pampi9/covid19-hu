[{"date": "2020-04-29 14:11", "url": "https://koronavirus.gov.hu/cikkek/kormany-szerdai-ulesen-targyalja-majus-3-utani-uj-kijarasi-szabalyokat", "h1": "A korm\u00e1ny szerdai \u00fcl\u00e9s\u00e9n t\u00e1rgyalja a m\u00e1jus 3. ut\u00e1ni \u00faj kij\u00e1r\u00e1si szab\u00e1lyokat", "body": "\nA korm\u00e1ny szerdai \u00fcl\u00e9s\u00e9n t\u00e1rgyalja a m\u00e1jus 3. ut\u00e1ni \u00faj kij\u00e1r\u00e1si szab\u00e1lyokat - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes hangs\u00falyozta: a j\u00e1rv\u00e1ny elleni v\u00e9dekez\u00e9s m\u00e1sodik szakasz\u00e1ba l\u00e9pt\u00fcnk, amikor lehet\u0151s\u00e9g van a korl\u00e1toz\u00e1sok fokozatos, szigor\u00fa menetrend szerinti enyh\u00edt\u00e9s\u00e9re. Megjegyezte: a korl\u00e1toz\u00e1sok enyh\u00edt\u00e9sekor tov\u00e1bbra is fokozottan kell figyelni az id\u0151sekre.\u00a0T\u00e1j\u00e9koztat\u00e1sa szerint kedden 696 hat\u00f3s\u00e1gi h\u00e1zi karant\u00e9nt rendeltek el, \u00edgy szerd\u00e1n 10 071 volt \u00e9rv\u00e9nyben. Hozz\u00e1tette: kedden 16 esetben kellett int\u00e9zkedni\u00fck a hat\u00f3s\u00e1gi h\u00e1zi karant\u00e9n szab\u00e1lyainak megszeg\u00e9se miatt, \u00edgy m\u00e1rcius 12-e \u00f3ta m\u00e1r 1325-sz\u00f6r int\u00e9zkedtek.\nEgy k\u00e9rd\u00e9sre v\u00e1laszolva elmondta, a k\u00fclf\u00f6ldr\u0151l haza\u00e9rkez\u0151 magyar \u00e1llampolg\u00e1roknak a hat\u00e1ron \u00e1tadj\u00e1k a hat\u00f3s\u00e1gi h\u00e1zi karant\u00e9n elrendel\u00e9s\u00e9r\u0151l sz\u00f3l\u00f3 dokumentumot, amiben felh\u00edvj\u00e1k a haza\u00e9rkez\u0151 figyelm\u00e9t, hogy a hat\u00f3s\u00e1gi h\u00e1zi karant\u00e9n hat\u00e1lya a hat\u00e1r\u00e1tl\u00e9p\u00e9ssel megkezd\u0151dik \u00e9s 14 napra hat\u00f3s\u00e1gi h\u00e1zi karant\u00e9nban ker\u00fclnek. Ezzel egy\u00fctt \u00e1tadnak egy piros figyelmeztet\u0151 matric\u00e1t is, amelyet az \u00e1llampolg\u00e1rnak a lak\u00f3hely\u00e9n, tart\u00f3zkod\u00e1si hely\u00e9n kell kihelyeznie.\nA hat\u00f3s\u00e1gi h\u00e1zi karant\u00e9n elrendel\u00e9s\u00e9r\u0151l k\u00f6zigazgat\u00e1si hat\u00f3s\u00e1gi hat\u00e1rozatot is k\u00e9zbes\u00edtenek post\u00e1n a k\u00fclf\u00f6ldr\u0151l haza\u00e9rkez\u0151 magyar \u00e1llampolg\u00e1roknak. Az alezredes jelezte: lehet\u0151s\u00e9g van a hat\u00f3s\u00e1gi h\u00e1zi karant\u00e9n al\u00f3li mentes\u00fcl\u00e9sre, p\u00e9ld\u00e1ul, ha a hazat\u00e9r\u0151 igazolni tudja, hogy\u00a0a hat\u00e1r\u00e1tl\u00e9p\u00e9s el\u0151tt 14 napig j\u00e1rv\u00e1ny\u00fcgyi elz\u00e1r\u00e1s hat\u00e1lya alatt volt k\u00fclf\u00f6ld\u00f6n, vagy\u00a0COVID-19 fert\u0151z\u00e9sb\u0151l gy\u00f3gyult\u00a0\u00e9s a hat\u00e1r\u00e1tl\u00e9p\u00e9sn\u00e9l az eg\u00e9szs\u00e9g\u00fcgyi vizsg\u00e1lat sor\u00e1n nem mutatja a betegs\u00e9g t\u00fcneteit.\nKiss R\u00f3bert elmondta azt is, hogy a kij\u00e1r\u00e1si korl\u00e1toz\u00e1s szab\u00e1lyainak megs\u00e9rt\u00e9se miatt kedden 1241-szer int\u00e9zkedtek, ebb\u0151l 559 esetben figyelmezettek, 371 esetben helysz\u00edni b\u00edrs\u00e1got szabtak ki, 311 esetben feljelen\u00e9st tettek.\nK\u00f6z\u00f6lte azt is, hogy 296-ra n\u0151tt a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma: m\u00e1r 78 elj\u00e1r\u00e1st rendeltek el r\u00e9mh\u00edrterjeszt\u00e9s, 89-et csal\u00e1s, 26-ot k\u00f6zvesz\u00e9llyel fenyeget\u00e9s, 17-et j\u00e1rv\u00e1ny\u00fcgyi szab\u00e1lyszeg\u00e9s miatt. Eddig 56 gyan\u00fas\u00edtottat hallgattak ki a b\u00fcntet\u0151elj\u00e1r\u00e1sokban.\nK\u00f6z\u00f6lte azt is, a bel\u00e9p\u0151 teherforgalomban R\u00f6szk\u00e9n\u00e9l van egy\u00f3r\u00e1s v\u00e1rakoz\u00e1s, valamint Csan\u00e1dpalot\u00e1n\u00e1l a be- \u00e9s kil\u00e9p\u0151 teherforgalomban.\nAz alezredes egy k\u00e9rd\u00e9sre v\u00e1laszolva k\u00f6z\u00f6lte: Budapest k\u00f6zigazgat\u00e1si ter\u00fclet\u00e9n a sebess\u00e9ghat\u00e1rok kialak\u00edt\u00e1s\u00e1ra az operat\u00edv t\u00f6rzsnek nincs hat\u00e1sk\u00f6re, az a F\u0151v\u00e1rosi \u00d6nkorm\u00e1nyzat hat\u00e1sk\u00f6re.\n\nForr\u00e1s: MTI\n\n"}]