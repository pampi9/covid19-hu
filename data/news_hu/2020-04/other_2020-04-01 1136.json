[{"date": "2020-04-01 11:36", "url": "https://koronavirus.gov.hu/cikkek/30-napos-helykozi-berlet-megveheto-applikacioban", "h1": "A 30 napos helyk\u00f6zi b\u00e9rlet is megvehet\u0151 applik\u00e1ci\u00f3ban", "body": "\nA Vol\u00e1nbusz j\u00e1rataira 2020. \u00e1prilis 1-t\u0151l a 30 napos, teljes \u00e1r\u00fa \u00e9s kiemelten kedvezm\u00e9nyes helyk\u00f6zi b\u00e9rletek, valamint az orsz\u00e1gos besorol\u00e1s\u00fa t\u00e1vols\u00e1gi j\u00e1ratok ig\u00e9nybev\u00e9tel\u00e9hez sz\u00fcks\u00e9ges kieg\u00e9sz\u00edt\u0151 jegyek is megv\u00e1s\u00e1rolhat\u00f3k a K\u00f6zleked\u00e9si Mobiljegy applik\u00e1ci\u00f3ban - k\u00f6z\u00f6lte a Vol\u00e1nbusz.\n\n\nA k\u00f6zlem\u00e9nyben felid\u00e9zik, hogy a j\u00e1rv\u00e1ny\u00fcgyi helyzetre val\u00f3 tekintettel, az utasok \u00e9s az aut\u00f3busz-vezet\u0151k v\u00e9delm\u00e9ben m\u00e1rcius 23-t\u00f3l tett\u00e9k k\u00e9szp\u00e9nzmentess\u00e9 a jegyv\u00e1s\u00e1rl\u00e1st a Nemzeti Mobilfizet\u00e9si Zrt.-vel egy\u00fcttm\u0171k\u00f6d\u00e9sben, a K\u00f6zleked\u00e9si Mobiljegy applik\u00e1ci\u00f3 seg\u00edts\u00e9g\u00e9vel.\nA t\u00e1j\u00e9koztat\u00e1s szerint \u00e1prilis 1-t\u0151l a menetjegyeken k\u00edv\u00fcl a 30 napos, helyk\u00f6zi, teljes \u00e1r\u00fa \u00e9s kiemelten kedvezm\u00e9nyes b\u00e9rletek is el\u00e9rhet\u0151k az alkalmaz\u00e1sban.\nA b\u00e9rleteket a Nemzeti Mobilfizet\u00e9si Zrt. K\u00f6zleked\u00e9si Mobiljegy applik\u00e1ci\u00f3j\u00e1ban, vagy a Simple by OTP applik\u00e1ci\u00f3ban - hasonl\u00f3an a menetjegyekhez - az indul\u00e1si \u00e9s \u00e9rkez\u00e9si \u00e1llom\u00e1s k\u00f6z\u00f6tti kilom\u00e9tert\u00e1vols\u00e1g kiv\u00e1laszt\u00e1s\u00e1val lehet megv\u00e1s\u00e1rolni.\nAz adott t\u00e1vols\u00e1ghoz tartoz\u00f3 adatok - az indul\u00e1s \u00e9s az \u00e9rkez\u00e9s hely\u00e9t be\u00edrva - a menetrendek.hu rendszer\u00e9ben tal\u00e1lhat\u00f3k meg, amely az applik\u00e1ci\u00f3b\u00f3l k\u00f6zvetlen\u00fcl is el\u00e9rhet\u0151.\nA b\u00e9rletv\u00e1lt\u00e1shoz nem sz\u00fcks\u00e9ges \u00faj regisztr\u00e1ci\u00f3, az alkalmaz\u00e1sba az eddigiek szerint bel\u00e9pve az el\u00e9rhet\u0151 term\u00e9kek k\u00f6z\u00f6tt megjelennek a 30 napos, helyk\u00f6zi, kiemelten kedvezm\u00e9nyes vagy teljes \u00e1r\u00fa b\u00e9rletek is.\nA v\u00e1s\u00e1rl\u00e1sr\u00f3l az applik\u00e1ci\u00f3ban - a jegyekhez hasonl\u00f3an - sz\u00e1mla is k\u00e9sz\u00fcl.\nA v\u00e1s\u00e1rl\u00e1sn\u00e1l az \u00e9rv\u00e9nyess\u00e9g els\u0151 napj\u00e1t kell megadni, ennek hi\u00e1ny\u00e1ban a v\u00e1s\u00e1rl\u00e1s napja lesz az \u00e9rv\u00e9nyess\u00e9g kezd\u0151 id\u0151pontja. B\u00e9rletv\u00e1s\u00e1rl\u00e1s eset\u00e9n meg kell adni annak az igazolv\u00e1nynak a sz\u00e1m\u00e1t is, amivel az utas haszn\u00e1lni k\u00edv\u00e1nja a b\u00e9rletet. Ez lehet szem\u00e9lyi igazolv\u00e1ny, \u00fatlev\u00e9l, jogos\u00edtv\u00e1ny, illetve a kiemelten kedvezm\u00e9nyes b\u00e9rlet eset\u00e9n a kedvezm\u00e9ny ig\u00e9nybev\u00e9tel\u00e9re jogos\u00edt\u00f3 igazolv\u00e1ny. A b\u00e9rletek kiz\u00e1r\u00f3lag az applik\u00e1ci\u00f3n kereszt\u00fcl v\u00e1lthat\u00f3k vissza, az \u00e9rv\u00e9nyess\u00e9g kezdet\u00e9t megel\u0151z\u0151en. Az \u00f6sszeg a v\u00e1s\u00e1rl\u00f3 egyenleg\u00e9n ker\u00fcl j\u00f3v\u00e1\u00edr\u00e1sra - ismertetik a k\u00f6zlem\u00e9nyben.\nEllen\u0151rz\u00e9skor fel kell mutatni a megv\u00e1ltott b\u00e9rletet, valamint azt az igazolv\u00e1nyt, amelynek a sz\u00e1m\u00e1t a v\u00e1s\u00e1rl\u00e1skor megadt\u00e1k.\n\u00c1prilis 1-t\u0151l el\u00e9rhet\u0151k az alkalmaz\u00e1sban az orsz\u00e1gos besorol\u00e1s\u00fa t\u00e1vols\u00e1gi j\u00e1ratok ig\u00e9nybev\u00e9tel\u00e9hez sz\u00fcks\u00e9ges kieg\u00e9sz\u00edt\u0151 jegyek is. Amennyiben a menetrendek.hu rendszer\u00e9ben el\u00e9rhet\u0151 inform\u00e1ci\u00f3 szerint az adott j\u00e1ratra kieg\u00e9sz\u00edt\u0151 jegy v\u00e1lt\u00e1sa sz\u00fcks\u00e9ges, \u00fagy az applik\u00e1ci\u00f3ban el\u0151sz\u00f6r a menetjegyet kell megv\u00e1ltani, majd egy \u00fajabb tranzakci\u00f3ban a kieg\u00e9sz\u00edt\u0151 jegyet. A kieg\u00e9sz\u00edt\u0151 jegynek ugyanazt az indul\u00f3 \u00e9rv\u00e9nyess\u00e9get kell megadni, mint a menetjegynek, \u00e9s azt ugyanarra a t\u00e1vols\u00e1gra kell megv\u00e1s\u00e1rolni, mint a menetjegyet - \u00edrj\u00e1k a k\u00f6zlem\u00e9nyben.\nForr\u00e1s: MTI\n\n"}]