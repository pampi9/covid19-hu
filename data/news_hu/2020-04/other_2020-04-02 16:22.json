[{"date": "2020-04-02 16:22", "url": "https://koronavirus.gov.hu/cikkek/szijjarto-240-magyart-hoznak-haza-eszak-amerikabol-csutortokon", "h1": "Szijj\u00e1rt\u00f3: 240 magyart hoznak haza \u00c9szak-Amerik\u00e1b\u00f3l cs\u00fct\u00f6rt\u00f6k\u00f6n", "body": "\nCs\u00fct\u00f6rt\u00f6k\u00f6n 240, a koronav\u00edrus-j\u00e1rv\u00e1ny miatt \u00c9szak-Amerik\u00e1ban rekedt magyart hoznak haza - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter.\n\nSzijj\u00e1rt\u00f3 P\u00e9ter eml\u00e9keztetett: a vil\u00e1gj\u00e1rv\u00e1ny miatt sok akad\u00e1ly nehez\u00edti az emberek \u00e9let\u00e9t szerte a vil\u00e1gban, ilyenek az utaz\u00e1si korl\u00e1toz\u00e1sok is, amelyeket az \u00e1llamok a saj\u00e1t l\u00e9gtereikre is bevezettek. A polg\u00e1ri l\u00e9gi k\u00f6zleked\u00e9s lehet\u0151s\u00e9gei teljesen besz\u0171k\u00fcltek, a vil\u00e1g sok orsz\u00e1ga nem ind\u00edt \u00e9s nem fogad menetrend szerinti j\u00e1ratokat - tette hozz\u00e1.\nEnnek k\u00f6vetkezt\u00e9ben t\u00f6bb ezer magyar rekedt k\u00fclf\u00f6ld\u00f6n, k\u00f6z\u00fcl\u00fck m\u00e1r t\u00f6bb mint hatezret haza tudtak hozni.\nEzt \"Magyarorsz\u00e1g modern kori t\u00f6rt\u00e9nete legnagyobb hazat\u00e9r\u00e9si akci\u00f3j\u00e1nak\" nevezte a miniszter.\nT\u00f6bb sz\u00e1z magyar rekedt az Egyes\u00fclt \u00c1llamokban \u00e9s Kanad\u00e1ban. \u00c9rt\u00fck k\u00fcl\u00f6n rep\u00fcl\u0151g\u00e9peket k\u00fcldtek, hiszen m\u00e1s m\u00f3don nem lett volna lehets\u00e9ges a hazajut\u00e1suk - mondta Szijj\u00e1rt\u00f3 P\u00e9ter.\nCs\u00fct\u00f6rt\u00f6k\u00f6n 240 magyart \u00e9s huszonnyolc k\u00fclf\u00f6ldit (tizenh\u00e9t szlov\u00e1kot, t\u00edz szlov\u00e9nt, valamint egy horv\u00e1tot) sz\u00e1ll\u00edtanak haza n\u00e9gy amerikai \u00e9s egy kanadai v\u00e1rosb\u00f3l: New Yorkb\u00f3l, Chicag\u00f3b\u00f3l, Miamib\u00f3l, Los Angelesb\u0151l, tov\u00e1bb\u00e1 Toront\u00f3b\u00f3l. \u0150k a l\u00e9git\u00e1rsas\u00e1gok j\u00e1ratt\u00f6rl\u00e9sei miatt m\u00e1shogy nem juthatn\u00e1nak vissza otthonaikba - f\u0171zte hozz\u00e1.\nM\u00e9g mindig van vil\u00e1gszerte mintegy k\u00e9tezer olyan magyar ember, aki szeretne hazat\u00e9rni, de egyel\u0151re nem tud. Az \u0151 hazasz\u00e1ll\u00edt\u00e1sukon dolgoznak, a lehet\u0151s\u00e9gek azonban egyre sz\u0171k\u00fclnek - mondta a miniszter.\n\nMTI 2020. \u00e1prilis 2.\n\n"}]