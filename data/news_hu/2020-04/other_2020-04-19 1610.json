[{"date": "2020-04-19 16:10", "url": "https://koronavirus.gov.hu/cikkek/varga-mihaly-munkahelyek-megtartasa-es-gazdasag-ujrainditasa-az-elsodleges", "h1": "Varga Mih\u00e1ly: a munkahelyek megtart\u00e1sa \u00e9s a gazdas\u00e1g \u00fajraind\u00edt\u00e1sa az els\u0151dleges", "body": "\nA korm\u00e1nynak a koronav\u00edrus-j\u00e1rv\u00e1ny alatt is t\u00f6rekedni kell a fisk\u00e1lis fegyelemre, de nem szabad vaskalaposan ragaszkodni az \u00e1llamh\u00e1ztart\u00e1si hi\u00e1ny h\u00e1rom sz\u00e1zal\u00e9k alatt tart\u00e1s\u00e1hoz, mert most a munkahelyek megtart\u00e1sa \u00e9s a gazdas\u00e1g \u00fajraind\u00edt\u00e1s\u00e1nak kell els\u0151bbs\u00e9get kapnia - nyilatkozta a p\u00e9nz\u00fcgyminiszter a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\nVarga Mih\u00e1ly \u00fagy fogalmazott, z\u00e1r\u00f3jelbe kell tenni azt a kor\u00e1bbi forgat\u00f3k\u00f6nyvet, amely szerint az id\u00e9n n\u00f6vekedik a magyar gazdas\u00e1g. Nagy val\u00f3sz\u00edn\u0171s\u00e9g szerint zsugorod\u00e1s, visszaes\u00e9s lesz, aminek m\u00e9rt\u00e9ke most 3 sz\u00e1zal\u00e9kra tehet\u0151, de a v\u00e9gleges adat nagy m\u00e9rt\u00e9kben f\u00fcgg a j\u00e1rv\u00e1nyhelyzet alakul\u00e1s\u00e1t\u00f3l, att\u00f3l, hogy a gazdas\u00e1g mikor tud kij\u00f6nni a karant\u00e9nb\u00f3l - fejtette ki, majd hozz\u00e1tette, folyamatosan monitorozz\u00e1k a t\u00f6rt\u00e9n\u00e9seket. Kiemelte, a magyar gazdas\u00e1g most a Nemzetk\u00f6zi Valutaalap (IMF) szerint is sokkal v\u00e1ls\u00e1g\u00e1ll\u00f3bb helyzetben van, mint a 2008-as v\u00e1ls\u00e1g idej\u00e9n, ami lehet\u0151v\u00e9 teszi, hogy min\u00e9l kisebb k\u00e1rokkal \u00e9lje t\u00fal a j\u00e1rv\u00e1ny miatti le\u00e1ll\u00e1st.\n\u00a0\u00a0\u00a0\u00a0A munkahelyek megtart\u00e1sa, megv\u00e9d\u00e9se a legfontosabb, aminek \u00e9rdek\u00e9ben a korm\u00e1ny munkahelymegtart\u00f3 t\u00e1mogat\u00e1ssal, hitellel, garanciaeszk\u00f6z\u00f6kkel, t\u0151kep\u00f3tl\u00e1ssal, valamint ad\u00f3int\u00e9zked\u00e9sekkel seg\u00edti a v\u00e1llalkoz\u00e1sokat - hangs\u00falyozta Varga Mih\u00e1ly.\nElmondta, a kabinet az utols\u00f3 sim\u00edt\u00e1sokat v\u00e9gzi egy hitel- \u00e9s garanciacsomagon, amelynek r\u00e9szleteir\u0151l hamarosan t\u00e1j\u00e9koztat\u00e1st adnak.\n\u00a0\u00a0\u00a0\u00a0Kit\u00e9rt arra is, hogy a korm\u00e1ny foglalkoztat\u00e1si csomagja a munkahelyek megv\u00e9d\u00e9s\u00e9t, megtart\u00e1s\u00e1t szolg\u00e1lja, a leggyorsabb \u00e9s leghat\u00e9konyabb seg\u00edts\u00e9get pedig az ad\u00f3z\u00e1sban adott k\u00f6nny\u00edt\u00e9sek jelentik a h\u00e1ztart\u00e1soknak \u00e9s a v\u00e1llalkoz\u00e1soknak, hogy ut\u00f3bbiak min\u00e9l kisebb vesztes\u00e9ggel \u00e9s min\u00e9l t\u00f6bb munkahelyet megtartva legyenek t\u00fal a j\u00e1rv\u00e1ny okozta v\u00e1ls\u00e1ghelyzeten.\n\u00a0\u00a0\u00a0\u00a0A p\u00e9nz\u00fcgyminiszter al\u00e1h\u00fazta, a kabinet eddigi ad\u00f3k\u00f6nny\u00edt\u00e9sei 200 milli\u00e1rd forintot hagynak a v\u00e1llalkoz\u00e1sokn\u00e1l \u00e9s csal\u00e1dokn\u00e1l.\n\u00a0\u00a0\u00a0\u00a0Varga Mih\u00e1ly fontosnak nevezte, hogy a korm\u00e1ny kor\u00e1bbi v\u00e1llal\u00e1sait is teljes\u00edti. P\u00e9ldak\u00e9nt eml\u00edtette, hogy folytatj\u00e1k a szoci\u00e1lis hozz\u00e1j\u00e1rul\u00e1si ad\u00f3 m\u00e9rs\u00e9kl\u00e9s\u00e9t, a teher id\u00e9n 17,5 sz\u00e1zal\u00e9kr\u00f3l 15,5 sz\u00e1zal\u00e9kra cs\u00f6kken, ami f\u00e9l \u00e9v alatt mintegy 160 milli\u00e1rd forinttal seg\u00edti a v\u00e1llalkoz\u00e1sokat.\n\u00a0\u00a0\u00a0\u00a0Hangs\u00falyozta, mintegy 600 ezer c\u00e9gnek lehet\u0151v\u00e9 teszik, hogy a tavaszi hat\u00e1rid\u0151k helyett szeptemberig ny\u00fajts\u00e1k be ad\u00f3besz\u00e1mol\u00f3ikat, ami jelent\u0151s p\u00e9nz\u00fcgyi seg\u00edts\u00e9get jelent sz\u00e1mukra.\n\u00a0\u00a0\u00a0\u00a0A korm\u00e1ny emellett lehet\u0151v\u00e9 tette minden v\u00e1llalkoz\u00e1snak, hogy \u00f6tmilli\u00f3 forintig terjed\u0151 ad\u00f3m\u00e9rs\u00e9kl\u00e9st, r\u00e9szletfizet\u00e9st, vagy fizet\u00e9si halaszt\u00e1st k\u00e9rjen - mondta.\n\u00a0\u00a0\u00a0\u00a0Varga Mih\u00e1ly k\u00f6z\u00f6lte, a kisv\u00e1llalkoz\u00e1sok ad\u00f3j\u00e1nak 12 sz\u00e1zal\u00e9kr\u00f3l 11 sz\u00e1zal\u00e9kra m\u00e9rs\u00e9kl\u00e9se 10 milli\u00e1rd forintos k\u00f6nny\u00edt\u00e9s, ami 50 ezer v\u00e1llalkoz\u00e1st seg\u00edt.\n\nMTI\n\n"}]