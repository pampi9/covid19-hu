[{"date": "2020-04-04 14:18", "url": "https://koronavirus.gov.hu/cikkek/erintesmentes-kuldemenykezbesitest-vezet-be-magyar-posta", "h1": "\u00c9rint\u00e9smentes k\u00fcldem\u00e9nyk\u00e9zbes\u00edt\u00e9st vezet be a Magyar Posta", "body": "\n\u00c9rintkez\u00e9s n\u00e9lk\u00fcli k\u00e9zbes\u00edt\u00e9si m\u00f3dot alkalmaz j\u00f6v\u0151 h\u00e9tt\u0151l a szem\u00e9lyes \u00e1tv\u00e9telt ig\u00e9nyl\u0151 postai k\u00fcldem\u00e9nyekn\u00e9l a vesz\u00e9lyhelyzet idej\u00e9n a Magyar Posta. Az \u00faj int\u00e9zked\u00e9ssel elker\u00fclhet\u0151 a k\u00f6zvetlen fizikai \u00e9rintkez\u00e9s \u00e9s ezzel tov\u00e1bb cs\u00f6kkenthet\u0151 a fert\u0151z\u00e9svesz\u00e9ly kock\u00e1zata. A v\u00e1ltoz\u00e1s t\u00f6bb k\u00fcldem\u00e9nyt\u00edpust is \u00e9rint.\n\nTekintettel a kialakult j\u00e1rv\u00e1nyhelyzetre - 84/2020. sz. korm\u00e1nyrendelet alapj\u00e1n - a Magyar Posta a fert\u0151z\u00e9svesz\u00e9ly kock\u00e1zat\u00e1t cs\u00f6kkent\u0151 \u00fan. \u00e9rint\u00e9smentes k\u00fcldem\u00e9nyk\u00e9zbes\u00edt\u00e9si elj\u00e1r\u00e1st alak\u00edt ki, amelyet 2020. \u00e1prilis 6-t\u00f3l vezet be.\nAz elj\u00e1r\u00e1s lehet\u0151v\u00e9 teszi, hogy a postai munkat\u00e1rs \u00e9s a c\u00edmzett a k\u00fcldem\u00e9ny szem\u00e9lyes \u00e1tad\u00e1sakor elker\u00fclje a k\u00f6zvetlen fizikai \u00e9rintkez\u00e9st.\nA rendelet alapj\u00e1n a vesz\u00e9lyhelyzet alatt az aj\u00e1nlott leveleket a k\u00e9zbes\u00edt\u0151 a lev\u00e9lszekr\u00e9nybe k\u00e9zbes\u00edtheti \u00fagy, hogy ennek t\u00e9ny\u00e9t r\u00f6gz\u00edti a k\u00e9sz\u00fcl\u00e9k\u00e9n. A t\u00e9rtivev\u00e9nyes lev\u00e9l, a hivatalos irat \u00e9s a csomag eset\u00e9ben az \u00e1tv\u00e9telt nem kell a c\u00edmzettnek al\u00e1\u00edr\u00e1ssal igazolnia, ehelyett a szem\u00e9lyazonoss\u00e1got igazol\u00f3 igazolv\u00e1ny adatait egyezteti a k\u00e9zbes\u00edt\u0151vel lehet\u0151s\u00e9g szerint mintegy 1,5 m\u00e9teres t\u00e1vols\u00e1gb\u00f3l. A k\u00e9zbes\u00edt\u0151 ezeket az adatokat r\u00f6gz\u00edti az elektronikus k\u00e9sz\u00fcl\u00e9k\u00e9n, \u00e9s \u00e1tvettnek min\u0151s\u00edti a k\u00fcldem\u00e9nyt.\nHasonl\u00f3 m\u00f3don j\u00e1runk el a post\u00e1kon is, vagyis postai k\u00fcldem\u00e9ny\u00e1tv\u00e9tel eset\u00e9n a postai munkat\u00e1rs jegyzi be az \u00e1tvev\u0151 igazol\u00e1s\u00e1ra alkalmas okm\u00e1ny t\u00edpus\u00e1t \u00e9s sz\u00e1m\u00e1t, ekkor sem sz\u00fcks\u00e9ges az \u00fcgyfelek r\u00e9sz\u00e9r\u0151l az al\u00e1\u00edr\u00e1s. K\u00f6nny\u00edt\u00e9st jelent az is, hogy a csomagot - a c\u00edmzett kifejezett k\u00e9r\u00e9s\u00e9re - alkalmi \u00e1tvev\u0151nek, ak\u00e1r a szomsz\u00e9dnak is \u00e1tadhatja a k\u00e9zbes\u00edt\u0151, term\u00e9szetesen ebben az esetben is r\u00f6gz\u00edteni kell az \u00e1tvev\u0151 adatait.\nA korm\u00e1nyrendelet kit\u00e9r a hat\u00f3s\u00e1gi h\u00e1zi karant\u00e9nnal \u00e9rintett c\u00edmeken t\u00f6rt\u00e9n\u0151 k\u00e9zbes\u00edt\u00e9sre. Az \u00e9rintett c\u00edmeken a t\u00e9rtivev\u00e9nyes aj\u00e1nlott k\u00fcldem\u00e9nyeket, hivatalos iratokat, csomagk\u00fcldem\u00e9nyeket \u00e9s a kifizet\u00e9si utalv\u00e1nyokat a post\u00e1s nem k\u00e9zbes\u00edti szem\u00e9lyesen. A k\u00fcldem\u00e9nyek k\u00e9zbes\u00edt\u00e9s\u00e9t a karant\u00e9n lej\u00e1rt\u00e1t k\u00f6vet\u0151en k\u00eds\u00e9rli meg a posta, sikertelen k\u00e9zbes\u00edt\u00e9s eset\u00e9n az \u00e9rtes\u00edt\u0151n megjel\u00f6lt \u0151rz\u00e9si ideig tartja (\u00e1ltal\u00e1ban 10 munkanapig), \u00e9s annak lej\u00e1rt\u00e1t k\u00f6vet\u0151en a k\u00e9zbes\u00edthetetlens\u00e9g szab\u00e1lyait alkalmazza, azaz visszak\u00fcldi a felad\u00f3nak. A karant\u00e9n ideje alatt az aj\u00e1nlott \u00e9s a k\u00f6z\u00f6ns\u00e9ges lev\u00e9lk\u00fcldem\u00e9nyeket lev\u00e9lszekr\u00e9nybe k\u00e9zbes\u00edtj\u00fck.\nA Magyar Posta a vesz\u00e9lyhelyzet kihirdet\u00e9se \u00f3ta sz\u00e1mos int\u00e9zked\u00e9st hozott, melyek c\u00e9lja minden esetben az volt, hogy cs\u00f6kkents\u00e9k a fert\u0151z\u00e9svesz\u00e9ly kock\u00e1zat\u00e1t a postai munkat\u00e1rsak \u00e9s az \u00fcgyfelek eg\u00e9szs\u00e9g\u00e9nek v\u00e9delme \u00e9rdek\u00e9ben. A k\u00f6zvetlen \u00fcgyf\u00e9lkapcsolattal rendelkez\u0151 munkat\u00e1rsak sz\u00e1m\u00e1ra v\u00e9d\u0151felszerel\u00e9st biztos\u00edtott a t\u00e1rsas\u00e1g, a post\u00e1kon rendszeres fert\u0151tlen\u00edt\u0151 takar\u00edt\u00e1s van, a postai nyitvatart\u00e1s a forgalomhoz igazod\u00f3an m\u00f3dosult, a nyugd\u00edjasok sz\u00e1m\u00e1ra az utalv\u00e1ny \u00e1tv\u00e9telhez egyszer\u0171s\u00edtett meghatalmaz\u00e1st biztos\u00edt, illetve ingyenes ism\u00e9telt k\u00e9zbes\u00edt\u00e9st.\nAzonban nem csup\u00e1n a post\u00e1sok, hanem a c\u00edmzettek, az \u00e1llampolg\u00e1rok is tehetnek az\u00e9rt, hogy \u00f3vj\u00e1k az eg\u00e9szs\u00e9g\u00fcket.\nHogy egym\u00e1sra is vigy\u00e1zzunk, k\u00e9rj\u00fck.\n\u00a0\n. ha csenget a post\u00e1s, akkor haszn\u00e1ljon \u00d6n is sz\u00e1jmaszkot, gumikeszty\u0171t vagy tartson kb. 1.5 m\u00e9teres t\u00e1vols\u00e1got.\n. ha csomagja vagy t\u00e9rtivev\u00e9nyes levele \u00e9rkezik, legyen \u00f6nn\u00e9l a szem\u00e9lyi igazolv\u00e1nya, \u00e9s adja meg adatait\n. ha online rendel web\u00e1ruh\u00e1zb\u00f3l, \u00e9s van a k\u00f6zel\u00e9ben csomagautomata, k\u00e9rje oda a sz\u00e1ll\u00edt\u00e1st\n. csomagrendel\u00e9s eset\u00e9n haszn\u00e1lja az online fizet\u00e9si m\u00f3dokat\n. ha csekket szeretne feladni, haszn\u00e1lja az iCsekk applik\u00e1ci\u00f3t\n. a postai nyitvart\u00e1sok v\u00e1ltozhatnak, ez\u00e9rt k\u00e9rj\u00fck t\u00e1j\u00e9koz\u00f3djon miel\u0151tt elindul a post\u00e1ra\n\u00a0\nA Magyar Posta Zrt. tov\u00e1bbra is folyamatos t\u00e1j\u00e9koztat\u00e1st ny\u00fajt az \u00fcgyfelek sz\u00e1m\u00e1ra a vesz\u00e9lyhelyzeten meghozott int\u00e9zked\u00e9sekr\u0151l.\n\u00a0\n\u00a0\nMTI 2020. \u00e1prilis 4.\n\n"}]