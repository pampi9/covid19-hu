[{"date": "2020-04-27 09:08", "url": "https://koronavirus.gov.hu/cikkek/biztonsagos-lesz-az-erettsegi-lebonyolitasa", "h1": "Biztons\u00e1gos lesz az \u00e9retts\u00e9gi lebonyol\u00edt\u00e1sa", "body": "\nBiztons\u00e1gos k\u00f6r\u00fclm\u00e9nyek k\u00f6zepette folyhatnak az \u00edr\u00e1sbeli \u00e9retts\u00e9gi vizsg\u00e1k - mondta Maruzsa Zolt\u00e1n k\u00f6znevel\u00e9si \u00e1llamtitk\u00e1r h\u00e9tf\u0151 reggel a Kossuth r\u00e1di\u00f3 J\u00f3 Reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nAz \u00e1llamtitk\u00e1r hangs\u00falyozta, ugyan semmi nincs m\u00e9g \"k\u0151be v\u00e9sve\", de valamikor d\u00f6nteni kellett az \u00e9retts\u00e9gi id\u0151pontj\u00e1r\u00f3l, hiszen ennek komoly szervez\u00e9si \u00e9s logisztikai krit\u00e9riumai vannak.\nEz\u00e9rt d\u00f6nt\u00f6ttek \u00fagy m\u00falt p\u00e9nteken, hogy nem vizsg\u00e1lj\u00e1k tov\u00e1bb a j\u00e1rv\u00e1ny\u00fcgyi helyzetet, \u00e9s megkezdik m\u00e1jus 4-\u00e9n a vizsg\u00e1kat - tette hozz\u00e1.\nA biztons\u00e1got szem el\u0151tt tartva sz\u00fcletett az a d\u00f6nt\u00e9s is, hogy csak \u00edr\u00e1sbeli lesz, mert\u00a0 pap\u00edron 24 \u00f3r\u00e1ig \u00e9letk\u00e9pes a v\u00edrus, \u00edgy a dokumentumokat \"pihentetni\" fogj\u00e1k \u00e9s elz\u00e1rj\u00e1k a vizsg\u00e1k ut\u00e1n.\nA tantermekben 10 tanul\u00f3n\u00e1l t\u00f6bb egyszerre nem tart\u00f3zkodhat, de vannak olyan iskol\u00e1k, ahol ezt a sz\u00e1mot tov\u00e1bb cs\u00f6kkentett\u00e9k.\nHozz\u00e1tette, hogy a j\u00e1rv\u00e1ny\u00fcgyi szakemberek v\u00e9lem\u00e9nye szerint a koronav\u00edrus jelenleg kontroll alatt van az orsz\u00e1gban, a fert\u0151z\u00e9sek sz\u00e1ma alacsony, \u00edgy most biztons\u00e1gosabb megtartani a vizsg\u00e1kat, mint kiv\u00e1rni.\nEzzel egy\u00fctt, ha valaki nem akar m\u00e1jus 4-\u00e9n vizsg\u00e1t tenni, akkor \u0151sszel is leteheti azt, hiszen teljes k\u00f6r\u0171 \u00e9retts\u00e9git szerveznek akkor is - mondta Maruzsa Zolt\u00e1n, hozz\u00e1t\u00e9ve, hogy ak\u00e1r a vizsga reggel\u00e9n is meggondolhatja mag\u00e1t a di\u00e1k, ennek semmilyen szankci\u00f3ja nem lesz.\n\u00a0\nForr\u00e1s: MTI\n\n"}]