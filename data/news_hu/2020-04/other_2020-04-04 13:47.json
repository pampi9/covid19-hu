[{"date": "2020-04-04 13:47", "url": "https://koronavirus.gov.hu/cikkek/operativ-torzs-szombaton-het-repulovel-erkeznek-vedoeszkozok-magyarorszagra", "h1": " Operat\u00edv t\u00f6rzs: szombaton h\u00e9t rep\u00fcl\u0151vel \u00e9rkeznek v\u00e9d\u0151eszk\u00f6z\u00f6k Magyarorsz\u00e1gra", "body": "\nSzombaton h\u00e9t rep\u00fcl\u0151g\u00e9ppel, k\u00f6zt\u00fck a vil\u00e1g legnagyobb tehersz\u00e1ll\u00edt\u00f3j\u00e1val \u00e9rkeznek Magyarorsz\u00e1gra v\u00e9d\u0151eszk\u00f6z\u00f6k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je az online sajt\u00f3t\u00e1j\u00e9koztat\u00f3n.\n\n\nLakatos Tibor hozz\u00e1tette: a sz\u00e1ll\u00edtm\u00e1nyok kirakod\u00e1sa, rakt\u00e1rba sz\u00e1ll\u00edt\u00e1sa folyamatos, K\u00edn\u00e1b\u00f3l egy An-124-es t\u00edpus\u00fa tehersz\u00e1ll\u00edt\u00f3 rep\u00fcl\u0151g\u00e9p hoz v\u00e9d\u0151felszerel\u00e9seket Magyarorsz\u00e1gra.\u00a0\u00a0\u00a0\u00a0 Besz\u00e1molt arr\u00f3l is, hogy az operat\u00edv t\u00f6rzs p\u00e9nteken mintegy 50 k\u00f3rh\u00e1zba \u00e9s a rend\u0151rs\u00e9ghez juttatott v\u00e9d\u0151eszk\u00f6z\u00f6ket, ut\u00e1np\u00f3tl\u00e1sukat folyamatosan szervezik.\nLakatos Tibor a hat\u00e1rhelyzetr\u0151l sz\u00f3lva elmondta: a bel\u00e9p\u0151 forgalomban nincs fennakad\u00e1s, a hazat\u00e9r\u0151 magyaroknak nem kell v\u00e1rakozniuk, a kil\u00e9p\u0151 forgalomban Rom\u00e1nia ir\u00e1ny\u00e1ba azonban van, amit a rom\u00e1n hat\u00f3s\u00e1gok \u00e1ltal bevezetett \u00faj int\u00e9zked\u00e9ssel indokolt. A rom\u00e1n hat\u00f3s\u00e1gok nem engedik a folyamatos bel\u00e9ptet\u00e9st sem a szem\u00e9ly- sem a teherforgalomban, hanem 30-40 g\u00e9pkocsit \u00f6sszev\u00e1rva azokat az orsz\u00e1g meghat\u00e1rozott ter\u00fclet\u00e9re ir\u00e1ny\u00edtj\u00e1k - mondta.\u00a0\n\nA Magyarorsz\u00e1gra beutaz\u00f3 magyarokkal \u00f6sszef\u00fcgg\u00e9sben arr\u00f3l besz\u00e9lt, hogy m\u00e1r 12 ezern\u00e9l t\u00f6bb hat\u00f3s\u00e1gi h\u00e1zi karant\u00e9nt rendeltek el.\nIsmertette: az operat\u00edv t\u00f6rzs \u00e1ttekintette az eddigi int\u00e9zked\u00e9sek hat\u00e1sait, a hum\u00e1ner\u0151forr\u00e1s-lehet\u0151s\u00e9geket \u00e9s a rendelkez\u00e9sre \u00e1ll\u00f3 v\u00e9d\u0151eszk\u00f6z\u00f6ket, valamint a folyamatos ell\u00e1t\u00e1s \u00e9rdek\u00e9ben int\u00e9zked\u00e9sekre tett javaslatot. Elmondta: a rend\u0151rs\u00e9g is jelent\u0151s ut\u00e1np\u00f3tl\u00e1st kapott v\u00e9d\u0151eszk\u00f6z\u00f6kb\u0151l. Jelezte, hogy a j\u00f6v\u0151 h\u00e9ten is folyamatosan \u00e9rkeznek v\u00e9d\u0151eszk\u00f6z-sz\u00e1ll\u00edtm\u00e1nyok Magyarorsz\u00e1gra.\n\nArra az \u00fajs\u00e1g\u00edr\u00f3i k\u00e9rd\u00e9sre v\u00e1laszolva, hogy hova ker\u00fclnek a v\u00e9d\u0151felszerel\u00e9sek, azt mondta: ezeket az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpontban rakt\u00e1rozz\u00e1k, onnan osztj\u00e1k tov\u00e1bb, els\u0151sorban az eg\u00e9szs\u00e9g\u00fcgyben dolgoz\u00f3knak, akiket egy h\u00e9tre el\u0151re l\u00e1tnak el. Ha m\u00e1r elegend\u0151 k\u00e9szlet lesz az eg\u00e9szs\u00e9g\u00fcgyi int\u00e9zm\u00e9nyekben, \u0151ket k\u00f6vetik a rendv\u00e9delmi szervek, majd az operat\u00edv t\u00f6rzs \u00e1ltal meghozott fontoss\u00e1gi sorrendben kapnak ell\u00e1t\u00e1st a korm\u00e1nyzati szervek, majd a gy\u00f3gyszert\u00e1rak.\n\nArra a k\u00e9rd\u00e9sre, hogy a tavaszias id\u0151 miatt ink\u00e1bb kimozdulnak az emberek, \u00e9s esetleg csoportokba ver\u0151dhetnek, azt mondta: a rend\u0151rs\u00e9g eddig is pr\u00f3b\u00e1lt hum\u00e1nusan fell\u00e9pni, z\u00f6mmel figyelmeztet\u00e9seket - \u00f6sszesen 1849-et - alkalmaztak a korl\u00e1toz\u00e1sokat be nem tart\u00f3kkal szemben. Szab\u00e1lys\u00e9rt\u00e9si feljelent\u00e9st 317 ember ellen tettek, 224-el szemben pedig helysz\u00edni b\u00edrs\u00e1got szabtak ki. Figyelmeztetett: a szab\u00e1lyok be nem tart\u00e1sa nem az\u00e9rt fontos, hogy valaki elker\u00fclje a b\u00fcntet\u00e9st, hanem a v\u00edrus terjed\u00e9s\u00e9nek megakad\u00e1lyoz\u00e1s\u00e1\u00e9rt.\nAz M1 aktu\u00e1lis csatorna \u00e1lh\u00edrek megjelen\u00e9s\u00e9re vonatkoz\u00f3 k\u00e9rd\u00e9s\u00e9re Lakatos Tibor elmondta: azok jelent\u0151sen megnehez\u00edtik a hat\u00f3s\u00e1g munk\u00e1j\u00e1t. P\u00e9ldak\u00e9nt eml\u00edtette a ter\u00fcleti lez\u00e1r\u00e1sokr\u00f3l vagy az \u00e1ruell\u00e1t\u00e1si hi\u00e1nyokr\u00f3l sz\u00f3l\u00f3 r\u00e9mh\u00edreket, amelyek k\u00f6vetkezt\u00e9ben t\u00f6bb helyen az emberek felv\u00e1s\u00e1rolt\u00e1k a k\u00e9szleteket. Hozz\u00e1tette: jelent\u0151s er\u0151ket k\u00f6t\u00f6tt le, hogy fenntarthass\u00e1k a boltok \u00e1ruk\u00e9szlet\u00e9t. \u00dagy fogalmazott: neh\u00e9z helyzetbe ker\u00fclhet b\u00e1rmelyik szerv, hat\u00f3s\u00e1g, gazd\u00e1lkod\u00f3 szerv, ha ilyen r\u00e9mh\u00edrek kapnak l\u00e1bra.\nHozz\u00e1tette: mindenkit arra k\u00e9r, hogy \u00e1tgondoltan fogalmazza meg azokat a h\u00edreket, amelyek k\u00f6zz\u00e9tesz. Volt p\u00e9lda arra is, hogy felel\u0151s beoszt\u00e1sban lev\u0151 emberek is tettek olyan nyilatkozatot, hogy b\u00e1r \u00e1rtani nem akartak,\"a mondataikban ott volt a rejtett f\u00e9lelemkelt\u00e9s\" - mondta. Hangs\u00falyozta: ez az \u00e1llampolg\u00e1rokra is kedvez\u0151tlen hat\u00e1st gyakorol, \u00e9s megnehez\u00edti a hat\u00e9kony int\u00e9zked\u00e9seket.\nAz otthonukban egyed\u00fcl \u00e9l\u0151 id\u0151sek ell\u00e1t\u00e1s\u00e1r\u00f3l azt mondta: ezt a feladatot az \u00f6nkorm\u00e1nyzatok t\u00f6rv\u00e9nyi k\u00f6telezetts\u00e9g\u00fckn\u00e9l fogva l\u00e1tj\u00e1k el, sokszor szoci\u00e1lis munk\u00e1sok bevon\u00e1s\u00e1val.\nA tranzitforgalomra vonatkoz\u00f3 k\u00e9rd\u00e9sre v\u00e1laszolva elmondta: a magyar-osztr\u00e1k hat\u00e1rszakaszon naponta t\u00f6bb mint 1000 ember, a teherforgalomban pedig - kiz\u00e1r\u00f3lag 21 \u00f3ra \u00e9s 5 \u00f3ra k\u00f6z\u00f6tt mintegy 2000 fuvaroz\u00f3 l\u00e9p be, \u0151k csak meghat\u00e1rozott \u00fatvonalon k\u00f6zlekedhetnek \u00e9s csak meghat\u00e1rozott pihen\u0151helyeken \u00e1llhatnak meg, amelyeket ellen\u0151riznek.\nArra a k\u00e9rd\u00e9sre, hogy mit jelent annak az 58 hotel lefoglal\u00e1sa, amelyet Orb\u00e1n Viktor minisztereln\u00f6k p\u00e9nteki r\u00e1di\u00f3interj\u00faj\u00e1ban jelzett, Lakatos Tibor azt mondta: a katasztr\u00f3fav\u00e9delmi t\u00f6rv\u00e9ny ad lehet\u0151s\u00e9get erre, annak \u00e9rdek\u00e9ben, hogy ha sz\u00fcks\u00e9gess\u00e9 v\u00e1lik hum\u00e1ner\u0151-\u00e1tcsoportos\u00edt\u00e1s az orsz\u00e1gban, p\u00e9ld\u00e1ul az orvosoknak, \u00e1pol\u00f3knak sz\u00e1ll\u00e1st tudjanak biztos\u00edtani. Ehhez koll\u00e9giumokat is haszn\u00e1lnak majd. Hozz\u00e1tette: a sz\u00e1llod\u00e1kat, koll\u00e9giumokat nem a betegek, hanem sz\u00fcks\u00e9g eset\u00e9n a v\u00e9dekez\u00e9sben r\u00e9szt vev\u0151k elhelyez\u00e9s\u00e9re haszn\u00e1lj\u00e1k majd.\n\u00a0\n\u00a0\nMTI 2020. \u00e1prilis 4.\n\n"}]