[{"date": "2020-04-19 12:48", "url": "https://koronavirus.gov.hu/cikkek/hetvegen-altalaban-tobben-szegik-meg-kijarasi-korlatozast", "h1": "A h\u00e9tv\u00e9g\u00e9n \u00e1ltal\u00e1ban t\u00f6bben szegik meg a kij\u00e1r\u00e1si korl\u00e1toz\u00e1st", "body": "\nA h\u00e9tv\u00e9g\u00e9n \u00e1ltal\u00e1ban nagyobb sz\u00e1mban szegik meg a kij\u00e1r\u00e1si korl\u00e1toz\u00e1s szab\u00e1lyait - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je vas\u00e1rnap online sajt\u00f3t\u00e1j\u00e9koztat\u00f3n.\n\nLakatos Tibor elmondta: az elm\u00falt 24 \u00f3r\u00e1ban 1286 alkalommal kellett figyelmeztet\u00e9sben r\u00e9szes\u00edteni olyanokat, akik megszegt\u00e9k a kij\u00e1r\u00e1si korl\u00e1toz\u00e1ssal kapcsolatos szab\u00e1lyokat; 496 helysz\u00edni b\u00edrs\u00e1got szabtak ki, 425 feljelent\u00e9st tettek.\nA hat\u00f3s\u00e1gi h\u00e1zi karant\u00e9n betart\u00e1s\u00e1val kapcsolatban az elm\u00falt napon 8932 ellen\u0151rz\u00e9st tartottak \u00e9s 30 szab\u00e1lytalans\u00e1got tapasztaltak - ismertette.\nA forgalmat Lakatos Tibor nagyon nyugodtnak \u00e9s kiegyens\u00falyozottnak nevezte a hat\u00e1r\u00e1tkel\u0151kn\u00e9l, k\u00f6z\u00f6lve, egyed\u00fcl Hegyeshalomn\u00e1l kell a bel\u00e9p\u0151 szem\u00e9lyforgalomban 30 perces v\u00e1rakoz\u00e1sra sz\u00e1m\u00edtani. Hozz\u00e1tette: folyamatosan ellen\u0151rzik a Magyarorsz\u00e1gra hazat\u00e9r\u0151 magyar \u00e1llampolg\u00e1rokat, illetve a tranzitforgalomban r\u00e9szt vev\u0151ket, ut\u00f3bbiak eset\u00e9ben 145 797 ellen\u0151rz\u00e9s t\u00f6rt\u00e9nt.\nCs\u00f6kkent az \u00e9rv\u00e9nyben lev\u0151 hat\u00f3s\u00e1gi h\u00e1zi karant\u00e9nban lev\u0151k sz\u00e1ma - 11 959-en vannak - \u00e9s cs\u00f6kken\u00e9st mutat a hazat\u00e9r\u0151 magyar \u00e1llampolg\u00e1rok sz\u00e1ma is, az elm\u00falt 24 \u00f3r\u00e1ban 761 hat\u00f3s\u00e1gi h\u00e1zi karant\u00e9nt rendeltek el - mondta.\nK\u00e9rd\u00e9sre v\u00e1laszolva Lakatos Tibor elmondta: h\u00e9tv\u00e9g\u00e9n rendszerint k\u00e9tszer annyi rend\u0151ri int\u00e9zked\u00e9sre van sz\u00fcks\u00e9g, mint h\u00e9tk\u00f6znap, az emberek ilyenkor k\u00f6nnyebben kimozdulnak \u00e9s szegik meg a szab\u00e1lyokat. Hozz\u00e1tette: a szombati nap adatait \u00f6sszevetett\u00e9k az el\u0151z\u0151 szombati sz\u00e1mokkal, \u00e9s arra jutottak, hogy kevesebb int\u00e9zked\u00e9sre volt sz\u00fcks\u00e9g az elm\u00falt 24 \u00f3r\u00e1ban, mint egy h\u00e9ttel kor\u00e1bban.\u00a0\u00a0\nEgy\u00e9rtelm\u0171v\u00e9 tette: minden magyar \u00e1llampolg\u00e1rnak 14 napos hat\u00f3s\u00e1gi h\u00e1zi karant\u00e9nba kell ker\u00fclnie, aki szem\u00e9lyforgalomban k\u00fclf\u00f6ldr\u0151l t\u00e9r haza, ez al\u00f3l csak a munkav\u00e9gz\u00e9s c\u00e9lj\u00e1b\u00f3l ing\u00e1z\u00f3k \u00e9s a teherforgalomban r\u00e9szt vev\u0151k k\u00e9peznek kiv\u00e9telt.\nLakatos Tibor el\u0151revet\u00edtette: az \u00e9retts\u00e9gik miatt a korm\u00e1ny tervezi, hogy k\u00fcl\u00f6nleges szab\u00e1lyokat hoz azokra a di\u00e1kokra, akik k\u00fclf\u00f6ld\u00f6n \u00e9lnek vagy kett\u0151s \u00e1llampolg\u00e1rok, de Magyarorsz\u00e1gon fognak vizsg\u00e1t tenni \u00e9s emiatt az orsz\u00e1gba utazni.\nUgyancsak k\u00e9rd\u00e9sre v\u00e1laszolva elmondta: m\u00e1rcius 12-t\u0151l vas\u00e1rnapig t\u00f6bb mint 930 ezer ember l\u00e9pett be az orsz\u00e1gba, ebb\u0151l a teherforgalomban nagys\u00e1grendileg 400 ezren, k\u00f6z\u00fcl\u00fck 145 797 esetben a fuvaroz\u00f3k \u00fati c\u00e9lja Magyarorsz\u00e1g volt.\nElmondta azt is, hogy a legnagyobb forgalom a magyar-szlov\u00e1k hat\u00e1r\u00e1tkel\u0151kn\u00e9l van, a 930 ezres bel\u00e9ptet\u00e9sb\u0151l 200 ezer ezen a szakaszon t\u00f6rt\u00e9nt. P\u00e9ldak\u00e9nt eml\u00edtette, hogy az elm\u00falt 24 \u00f3r\u00e1ban 799 magyar \u00e1llampolg\u00e1rt \u00e9s 3209 k\u00fclf\u00f6ldit l\u00e9ptettek be. A horv\u00e1t \u00e9s a szerb hat\u00e1rszakaszokon ez 100-as nagys\u00e1grend\u0171. A magyar-szlov\u00e1k hat\u00e1rszakasz mellett a magyar-rom\u00e1n szakaszon van jelent\u0151sebb hat\u00e1rforgalom - tette hozz\u00e1.\nBesz\u00e1molt arr\u00f3l is, hogy a bel\u00e9ptet\u00e9sek sor\u00e1n eddig egy magyar \u00e1llampolg\u00e1rn\u00e1l vet\u0151d\u00f6tt fel a koronav\u00edrus gyan\u00faja, \u0151t eg\u00e9szs\u00e9g\u00fcgyi int\u00e9zm\u00e9nybe kellett sz\u00e1ll\u00edtani.\n\nMTI\n\u00a0\n\n"}]