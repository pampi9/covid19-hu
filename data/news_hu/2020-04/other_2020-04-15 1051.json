[{"date": "2020-04-15 10:51", "url": "https://koronavirus.gov.hu/cikkek/mav-naponta-minden-jarmuvet-fertotlenit", "h1": "A M\u00c1V naponta minden j\u00e1rm\u0171vet fert\u0151tlen\u00edt", "body": "\nA M\u00c1V naponta minden j\u00e1rm\u0171v\u00e9t fert\u0151tlen\u00edti - hangs\u00falyozta Homolya R\u00f3bert, a M\u00c1V Zrt. eln\u00f6k-vez\u00e9rigazgat\u00f3ja szerd\u00e1n az M1 aktu\u00e1lis csatorn\u00e1n, hozz\u00e1t\u00e9ve, hogy gondot ford\u00edtanak a vas\u00fat\u00e1llom\u00e1sok, meg\u00e1ll\u00f3k \u00e9s \u00fczemi ter\u00fcletek fert\u0151tlen\u00edt\u00e9s\u00e9re is.\n\n\nElmondta, a koronav\u00edrus vesz\u00e9lyhelyzetben a belf\u00f6ldi utaz\u00e1sok sz\u00e1ma 80 sz\u00e1zal\u00e9kkal cs\u00f6kkent, a belf\u00f6ldi t\u00e1vols\u00e1gi k\u00f6zleked\u00e9sben enn\u00e9l is nagyobb a visszaes\u00e9s, az InterCity utasforgalom 90 sz\u00e1zal\u00e9kkal zuhant.\nA nemzetk\u00f6zi forgalomban a koronav\u00edrus miatt 99 sz\u00e1zal\u00e9kos a visszaes\u00e9s, a hat\u00e1rok le vannak z\u00e1rva, csak Ausztria \u00e9s N\u00e9metorsz\u00e1g fel\u00e9 k\u00f6zlekedtet n\u00e9h\u00e1ny j\u00e1ratot a magyar vas\u00fat .\nHozz\u00e1tette, hogy ugyanakkor megk\u00f6zel\u00edt\u0151en ugyanannyi vonat k\u00f6zlekedik Magyarorsz\u00e1gon, mint egy \u00e9vvel ezel\u0151tt. Folyamatosan fejlesztett\u00e9k a menetrendi k\u00edn\u00e1latot, 3-4 sz\u00e1zal\u00e9kos m\u00e9rs\u00e9kl\u0151d\u00e9s l\u00e1tszik a tavalyi vonatkibocs\u00e1t\u00e1shoz k\u00e9pest. \"Tavaly ilyenkor 3190 vonat k\u00f6zlekedett az orsz\u00e1gban, ma pedig 3150\" - fogalmazott.\nHomolya R\u00f3bert felh\u00edvta a figyelmet arra, hogy egyre t\u00f6bb lehet\u0151s\u00e9g van alternat\u00edv csatorn\u00e1n is jegyet, b\u00e9rletet v\u00e1s\u00e1rolni.\nA M\u00c1V Zrt. eln\u00f6k-vez\u00e9rigazgat\u00f3ja ismertette, hogy a vas\u00fatt\u00e1rsas\u00e1g a j\u00e1rv\u00e1ny miatt eddig 340-360 ezer v\u00e9d\u0151maszkot, t\u00f6bb mint 600 ezer gumikeszty\u0171t, 50-60 ezer k\u00e9zfert\u0151tlen\u00edt\u0151 csomagot adott vasutasoknak. A k\u00f6vetkez\u0151 hetekre is megfelel\u0151 k\u00e9szletekkel rendelkeznek, a k\u00ednai \u00e1llami vas\u00fat pedig 200 ezer orvosi maszkot k\u00fcld\u00f6tt a magyar \u00e1llami vas\u00fatnak.\n\u00a0\nForr\u00e1s: MTI\n\u00a0\n\n"}]