[{"date": "2020-04-24 11:25", "url": "https://koronavirus.gov.hu/cikkek/egyedul-horvatorszag-fele-van-nyitva-az-osszes-magyar-hataratkelo", "h1": "Egyed\u00fcl Horv\u00e1torsz\u00e1g fel\u00e9 van nyitva az \u00f6sszes magyar hat\u00e1r\u00e1tkel\u0151", "body": "\nA h\u00e9t szomsz\u00e9dos orsz\u00e1g k\u00f6z\u00fcl egyed\u00fcl Horv\u00e1torsz\u00e1ggal tudjuk valamennyi hat\u00e1r\u00e1tkel\u0151nket nyitva tartani az ing\u00e1z\u00f3knak, de a k\u00e9s\u0151bbiekben \u00faj \u00e1tkel\u0151k megnyit\u00e1s\u00e1ra is k\u00e9sz\u00fcl\u00fcnk - jelentette ki a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a Letenye-Muracs\u00e1ny (Gorican) hat\u00e1r\u00e1tkel\u0151n horv\u00e1t koll\u00e9g\u00e1j\u00e1val tartott t\u00e1rgyal\u00e1s\u00e1t k\u00f6vet\u0151en.\n\n\nSzijj\u00e1rt\u00f3 P\u00e9ter a Gordan Grlic Radmannal tartott megbesz\u00e9l\u00e9seir\u0151l sz\u00f3lva megeml\u00edtette: m\u00e9g m\u00e1rcius v\u00e9g\u00e9n egyeztek meg arr\u00f3l, hogy a hat\u00e1rs\u00e1v 30 kilom\u00e9teres k\u00f6rzet\u00e9ben \u00e9l\u0151k munkav\u00e9gz\u00e9s miatt \u00e1tl\u00e9phetik az orsz\u00e1ghat\u00e1rt.\nA koronav\u00edrus-j\u00e1rv\u00e1ny ut\u00e1n \u00faj hat\u00e1r\u00e1tkel\u0151helyeket is szeretn\u00e9nek nyitni, \u00edgy 2023-ig elk\u00e9sz\u00fcl a magyar-horv\u00e1t hat\u00e1rig az M6-os aut\u00f3p\u00e1lya, tov\u00e1bb\u00e1 Z\u00e1k\u00e1nyn\u00e1l \u00e9s S\u00e1rokn\u00e1l m\u00e1r el\u0151k\u00e9sz\u00edtik egy-egy \u00faj \u00e1tkel\u0151 infrastrukt\u00far\u00e1j\u00e1t.\nA miniszter azt mondta: a k\u00e9t orsz\u00e1g k\u00f6lcs\u00f6n\u00f6sen seg\u00edtette egym\u00e1st a vil\u00e1gj\u00e1rv\u00e1ny miatt k\u00fclf\u00f6ld\u00f6n rekedt \u00e1llampolg\u00e1rok hazat\u00e9r\u00e9s\u00e9ben, Magyarorsz\u00e1g 16 horv\u00e1t, Horv\u00e1torsz\u00e1g pedig 64 magyar hazajut\u00e1s\u00e1ban ny\u00fajtott seg\u00edts\u00e9get. Magyarorsz\u00e1g a horv\u00e1tok eg\u00e9szs\u00e9g\u00fcgyi v\u00e9dekez\u00e9s\u00e9hez 100 ezer maszkot \u00e9s 5 ezer v\u00e9d\u0151ruh\u00e1t adom\u00e1nyozott, illetve seg\u00edtette az esz\u00e9ki k\u00f3rh\u00e1z felk\u00e9sz\u00fcl\u00e9s\u00e9t a v\u00e9dekez\u00e9sre.\nSzijj\u00e1rt\u00f3 P\u00e9ter hangs\u00falyozta: k\u00f6lcs\u00f6n\u00f6sen \u00e9rdekeltek egym\u00e1s siker\u00e9ben, az eg\u00e9szs\u00e9g\u00fcgyi v\u00e9dekez\u00e9sben \u00e9s a gazdas\u00e1g \u00fajraind\u00edt\u00e1sa miatt is, hiszen a legnagyobb magyar v\u00e1llalatok Horv\u00e1torsz\u00e1gban is fontos gazdas\u00e1gi szerepet j\u00e1tszanak. A legnagyobb magyar v\u00e1llalat, a Mol \u00e9ppen nemr\u00e9g d\u00f6nt\u00f6tt arr\u00f3l, hogy a rekord\u00f6sszegnek sz\u00e1m\u00edt\u00f3 183 milli\u00e1rd forint\u00e9rt moderniz\u00e1lja az egyik horv\u00e1t olajfinom\u00edt\u00f3t, az OTP pedig Magyarorsz\u00e1g legnagyobb bankjak\u00e9nt imm\u00e1ron a negyedik legnagyobb piaci r\u00e9szesed\u00e9s\u0171 bankk\u00e1 v\u00e1lt Horv\u00e1torsz\u00e1gban.\nTavaly, a k\u00e9t orsz\u00e1g k\u00f6z\u00f6tti kereskedelmi forgalom, rekordot d\u00f6ntve, meghaladta a 2,6 milli\u00e1rd eur\u00f3t. Ahhoz, hogy a magyar \u00e9s horv\u00e1t v\u00e1llalatok k\u00f6z\u00f6tti kapcsolatokat a vil\u00e1gj\u00e1rv\u00e1ny ut\u00e1ni id\u0151szakban is z\u00f6kken\u0151mentess\u00e9 tehess\u00e9k, a magyar Eximbank 180 milli\u00f3 eur\u00f3s hitelkeretet nyitott a k\u00e9t orsz\u00e1g v\u00e1llalati egy\u00fcttm\u0171k\u00f6d\u00e9s\u00e9nek finansz\u00edroz\u00e1s\u00e1ra - sorolta a k\u00fcl\u00fcgyi t\u00e1rca vezet\u0151je.\nKiemelte azt is, hogy a kisebbs\u00e9gek eset\u00e9ben p\u00e9ld\u00e1s az egy\u00fcttm\u0171k\u00f6d\u00e9s, a hat\u00e1ron t\u00fal \u00e9l\u0151 magyarok tov\u00e1bbra is sz\u00e1m\u00edthatnak az anyaorsz\u00e1gra. A dr\u00e1vasz\u00f6gi gazdas\u00e1gfejleszt\u00e9si program keret\u00e9ben eddig m\u00e1r 3 milli\u00e1rd forintot meghalad\u00f3 beruh\u00e1z\u00e1s val\u00f3sult meg, ezt a programot a j\u00f6v\u0151ben is szeretn\u00e9k folytatni.\nSzijj\u00e1rt\u00f3 P\u00e9ter jelezte: jelenleg Horv\u00e1torsz\u00e1g t\u00f6lti be az Eur\u00f3pai Uni\u00f3 soros eln\u00f6ki tiszt\u00e9t, amelyet tal\u00e1n a legt\u00f6bb kih\u00edv\u00e1ssal teli id\u0151szakban vett \u00e1t. Az EU el\u0151tt \u00e1ll\u00f3 sok dilemm\u00e1t illet\u0151en - mint mondta - \"egy k\u00f6vet f\u00fajunk\", hasonl\u00f3an gondolkodnak a nyugat-balk\u00e1ni b\u0151v\u00edt\u00e9s fontoss\u00e1g\u00e1r\u00f3l, az illeg\u00e1lis migr\u00e1ci\u00f3val szembeni fell\u00e9p\u00e9s folytat\u00e1s\u00e1r\u00f3l \u00e9s a koh\u00e9zi\u00f3s forr\u00e1sok szintj\u00e9nek fenntart\u00e1s\u00e1r\u00f3l is.\nKiemelte, hogy Horv\u00e1torsz\u00e1g \"a nemzetk\u00f6zi liber\u00e1lis mainstream nyom\u00e1sa dac\u00e1ra sem \u00e1llt be abba a k\u00f3rusba, amely az elm\u00falt hetekben, h\u00f3napokban folyamatosan t\u00e1madja \u00e9s megb\u00e9lyegzi Magyarorsz\u00e1got\". \u00dagy fogalmazott: a nyom\u00e1snak neh\u00e9z ellen\u00e1llni, mert akik megteszik, szint\u00e9n t\u00e1mad\u00e1sok c\u00e9lt\u00e1bl\u00e1iv\u00e1 v\u00e1lnak, de Horv\u00e1torsz\u00e1gt\u00f3l az elm\u00falt hetekben \"komoly szolidarit\u00e1st tapasztaltunk, nem \u00e1llt bele Magyarorsz\u00e1g minden ok n\u00e9lk\u00fcli hazug t\u00e1mad\u00e1s\u00e1ba\".\nGordan Grlic Radman horv\u00e1t k\u00fcl- \u00e9s Eur\u00f3pa-\u00fcgyi miniszter felid\u00e9zte a k\u00e9t orsz\u00e1g t\u00f6bb \u00e9vsz\u00e1zadra visszatekint\u0151 bar\u00e1ts\u00e1g\u00e1t \u00e9s az elm\u00falt \u00e9vtizedekben Magyarorsz\u00e1g ki\u00e1ll\u00e1s\u00e1t Horv\u00e1torsz\u00e1g mellett a f\u00fcggetlenn\u00e9 v\u00e1l\u00e1sa vagy az eur\u00f3pai uni\u00f3s csatlakoz\u00e1sa \u00fcgy\u00e9ben. Megk\u00f6sz\u00f6nte a mostani j\u00e1rv\u00e1ny lek\u00fczd\u00e9se \u00e9s a n\u00e9h\u00e1ny h\u00e9ttel ezel\u0151tti z\u00e1gr\u00e1bi f\u00f6ldreng\u00e9ssel kapcsolatban ny\u00fajtott magyar t\u00e1mogat\u00e1st is.\nEml\u00edt\u00e9st tett arr\u00f3l, hogy a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben hozott hat\u00e1r\u00e1tl\u00e9p\u00e9si k\u00f6nny\u00edt\u00e9sek mintegy 100 embert \u00e9rintenek Letenye t\u00e9rs\u00e9g\u00e9ben. Nagyon fontos, hogy a murak\u00f6zi bor\u00e1szok meg tudj\u00e1k m\u0171velni magyarorsz\u00e1gi sz\u0151l\u0151iket, f\u00f6ldjeiket, a Horv\u00e1torsz\u00e1gban dolgoz\u00f3 magyarok pedig ell\u00e1thass\u00e1k a munk\u00e1jukat, mindez r\u00e1ad\u00e1sul az EU-n bel\u00fcl is mutatja, hogy a hat\u00e1raink nyitottak - mondta Gordan Grlic Radman.\nA horv\u00e1t k\u00fcl\u00fcgyi t\u00e1rca ir\u00e1ny\u00edt\u00f3ja - aki 2017-ig orsz\u00e1ga budapesti nagyk\u00f6vete volt - a p\u00e9ld\u00e1s kisebbs\u00e9gi kapcsolatokr\u00f3l is sz\u00f3t ejtett, eml\u00e9keztetve arra, hogy a Magyarorsz\u00e1gon \u00e9l\u0151 mintegy 50 ezer horv\u00e1t \u00e9s a Horv\u00e1torsz\u00e1gban \u00e9l\u0151 magyar kisebbs\u00e9g teljes m\u00e9rt\u00e9kben azonos jogokat \u00e9lvez.\nGordan Grlic Radman z\u00e1r\u00e1sk\u00e9nt arr\u00f3l is besz\u00e9lt, hogy \u00e1prilis 27-\u00e9n az eur\u00f3pai uni\u00f3s turisztikai miniszterek videokonferenci\u00e1t tartanak a k\u00f6zelg\u0151 turisztikai szezon int\u00e9zked\u00e9seir\u0151l. \"Megl\u00e1tjuk mi lesz a megold\u00e1s a k\u00f6z\u00f6s eur\u00f3pai politika keret\u00e9ben - figyelembe v\u00e9ve a j\u00e1rv\u00e1ny\u00fcgyi helyzetet - (.), de \u00fagy gondoljuk, hogy az \u00e9letnek gy\u0151znie kell \u00e9s gy\u0151zni is fog\" - mondta.\n\u00a0\nForr\u00e1s: MTI\n\u00a0\n\n"}]