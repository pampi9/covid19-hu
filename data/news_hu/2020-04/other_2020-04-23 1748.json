[{"date": "2020-04-23 17:48", "url": "https://koronavirus.gov.hu/cikkek/sorra-erkeznek-korhazakba-mol-fertotlenitoszerek-es-mar-benzinkutakon-kaphatoak", "h1": "Sorra \u00e9rkeznek a k\u00f3rh\u00e1zakba a Mol fert\u0151tlen\u00edt\u0151szerek \u00e9s m\u00e1r a benzinkutakon is kaphat\u00f3ak", "body": "\nK\u00e9tezer liter k\u00e9z- \u00e9s fel\u00fcletfert\u0151tlen\u00edt\u0151t kapott a Semmelweis Egyetem, a Mol \u00e1ltal gy\u00e1rtott folyad\u00e9kokat cs\u00fct\u00f6rt\u00f6k\u00f6n sz\u00e1ll\u00edtott\u00e1k ki az int\u00e9zm\u00e9nynek, a k\u00e9s\u0151bbiekben tov\u00e1bbi sz\u00e1ll\u00edtm\u00e1ny is \u00e9rkezik - k\u00f6z\u00f6lte Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\nAz \u00e1llamtitk\u00e1r kiemelte, hogy az elm\u00falt m\u00e1sf\u00e9l h\u00f3nap int\u00e9zked\u00e9seinek k\u00f6sz\u00f6nhet\u0151en Magyarorsz\u00e1g a fert\u0151tlen\u00edt\u0151szerekn\u00e9l \u00f6nell\u00e1t\u00f3v\u00e1 v\u00e1lt: az alapanyagot, a term\u00e9ket \u00e9s a csomagol\u00e1st egyar\u00e1nt Magyarorsz\u00e1gon \u00e1ll\u00edtj\u00e1k el\u0151. Az elm\u00falt m\u00e1sf\u00e9l h\u00f3napban 27 c\u00e9g kapott gyors\u00edtott elj\u00e1r\u00e1ssal - vagyis hat h\u00f3nap helyett k\u00e9t h\u00e9t alatt - enged\u00e9lyt fert\u0151tlen\u00edt\u0151szer gy\u00e1rt\u00e1s\u00e1ra, \u00edgy jelenleg harminc v\u00e1llalat gy\u00e1rt fert\u0151tlen\u00edt\u0151szereket, n\u00e9gy c\u00e9g pedig alapanyagot.\nHozz\u00e1tette: ezek a fert\u0151tlen\u00edt\u0151szerek megfelelnek a fogyaszt\u00f3v\u00e9delmi krit\u00e9riumoknak.\nGy\u00f6rgy L\u00e1szl\u00f3 elmondta: Magyarorsz\u00e1g 2010 \u00f3ta patri\u00f3ta gazdas\u00e1gpolitik\u00e1t folytat, ez azt jelenti, hogy amit az orsz\u00e1gban lehet fejleszteni \u00e9s gy\u00e1rtani, azt itt is kell. A korm\u00e1ny c\u00e9lja ez\u00e9rt az, hogy az orsz\u00e1g \u00f6nell\u00e1t\u00f3v\u00e1 v\u00e1ljon a koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6kb\u0151l - hangs\u00falyozta.\nAz \u00e1llamtitk\u00e1r eml\u00e9keztetett arra, hogy a sz\u00e1jmaszkok bevizsg\u00e1l\u00e1s\u00e1ra laborat\u00f3riumot hoztak l\u00e9tre a Budapesti M\u0171szaki \u00e9s Gazdas\u00e1gtudom\u00e1nyi Egyetemen, ennek k\u00f6sz\u00f6nhet\u0151en felgyorsul e v\u00e9d\u0151eszk\u00f6z\u00f6k min\u0151s\u00e9g\u00e9rt\u00e9kel\u00e9se. \u00d6t h\u00e9t alatt pedig k\u00e9t l\u00e9legeztet\u0151g\u00e9p-protot\u00edpus is elk\u00e9sz\u00fclt, amit az tett lehet\u0151v\u00e9, hogy a magyar fejleszt\u0151m\u00e9rn\u00f6k\u00f6k \"lelem\u00e9nyess\u00e9g\u00e9nek\" k\u00f6sz\u00f6nhet\u0151en k\u00f6r\u00fclbel\u00fcl huszadr\u00e9sz\u00e9re cs\u00f6kkent a fejleszt\u00e9si id\u0151 - mondta.\nMaszkokat t\u00f6bb mint hetven c\u00e9g k\u00e9sz\u00edt - f\u0171zte hozz\u00e1 -, a l\u00e9legeztet\u0151g\u00e9peket pedig v\u00e1rhat\u00f3an k\u00e9t helyen gy\u00e1rtj\u00e1k majd.\nA Mol az MTI-hez cs\u00fct\u00f6rt\u00f6k\u00f6n eljuttatott k\u00f6zlem\u00e9ny\u00e9ben azt \u00edrta, hogy a Hygi k\u00e9zfert\u0151tlen\u00edt\u0151 200 milliliteres kiszerel\u00e9se a h\u00e9tv\u00e9g\u00e9t\u0151l orsz\u00e1gosan, b\u00e1rki sz\u00e1m\u00e1ra el\u00e9rhet\u0151 a Mol t\u00f6lt\u0151\u00e1llom\u00e1sain. K\u00e9tliteres csomagol\u00e1sban a k\u00e9z- \u00e9s fel\u00fcletfert\u0151tlen\u00edt\u0151 v\u00e1rhat\u00f3an j\u00f6v\u0151 h\u00e9t v\u00e9g\u00e9t\u0151l lesz kaphat\u00f3 a kiemelt t\u00f6lt\u0151\u00e1llom\u00e1sokon.\nA k\u00e9z- \u00e9s fel\u00fcletfert\u0151tlen\u00edt\u0151 cs\u00fct\u00f6rt\u00f6ki \u00e1tad\u00e1s\u00e1n Gy\u00f6rgy L\u00e1szl\u00f3 mellett r\u00e9szt vett Hank\u00f3 Bal\u00e1zs, a Semmelweis Egyetem strat\u00e9giai rektorhelyettese \u00e9s Ratatics P\u00e9ter, a Mol Magyarorsz\u00e1g \u00fcgyvezet\u0151 igazgat\u00f3ja.\n\n\u00a0\u00a0\n\nMTI 2020. \u00e1prilis 23.\n\n"}]