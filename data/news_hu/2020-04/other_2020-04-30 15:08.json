[{"date": "2020-04-30 15:08", "url": "https://koronavirus.gov.hu/cikkek/elsportolok-vere-segithet-fertozotteken", "h1": "\u00c9lsportol\u00f3k v\u00e9re seg\u00edthet a fert\u0151z\u00f6tteken", "body": "\nA koronav\u00edrus-betegs\u00e9gb\u0151l felgy\u00f3gyult \u00e9lsportol\u00f3k aj\u00e1nlott\u00e1k fel a v\u00e9rplazm\u00e1jukat a fert\u0151z\u00f6ttek kezel\u00e9s\u00e9hez.\n\nEzt dr. Lacza Zsombor, a Testnevel\u00e9si Egyetem tudom\u00e1nyos rektorhelyettese, a v\u00e9rplazma-ter\u00e1pi\u00e1t kifejleszt\u0151 OrthoSera Kft. \u00fcgyvezet\u0151je \u00e9s R\u00e9v\u00e9sz M\u00e1riusz akt\u00edv Magyarorsz\u00e1g\u00e9rt felel\u0151s korm\u00e1nybiztos, az \u00f6nk\u00e9ntess\u00e9get \u00e9s adom\u00e1nyoz\u00e1st koordin\u00e1l\u00f3 akci\u00f3csoport vezet\u0151je jelentette be az egyetem budapesti \u00e9p\u00fclete el\u0151tt tartott sajt\u00f3t\u00e1j\u00e9koztat\u00f3n.\n\"M\u00e1r t\u00f6bb mint sz\u00e1zh\u00fasz \u00f6nk\u00e9ntes felaj\u00e1nl\u00f3nk van, de m\u00e9g t\u00f6bbre van sz\u00fcks\u00e9g, mert egy donor ugyan k\u00e9t-h\u00e1rom s\u00falyos \u00e1llapotban l\u00e9v\u0151 betegen is seg\u00edthet, ugyanakkor nem mindenki alkalmas erre. Ez\u00e9rt nagyon nagy el\u0151rel\u00e9p\u00e9s a sportol\u00f3k adom\u00e1nya\" - mondta Lacza Zsombor.\nElhangzott: az Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1mogat\u00e1s\u00e1val, valamint a Semmelweis Egyetem, a P\u00e9csi Tudom\u00e1nyegyetem, a KEDPLASMA Magyarorsz\u00e1g \u00e9s az Orsz\u00e1gos V\u00e9rell\u00e1t\u00f3 Szolg\u00e1lat partners\u00e9g\u00e9vel kifejlesztett v\u00e9rplazma-ter\u00e1pia az egyik leghat\u00e1sosabb gy\u00f3gym\u00f3d az \u00faj t\u00edpus\u00fa koronav\u00edrus ellen, ez\u00e9rt a fert\u0151z\u00e9sen \u00e1tesett donorok ember\u00e9leteket menthetnek meg a felaj\u00e1nl\u00e1sukkal.\nR\u00e9v\u00e9sz M\u00e1riusz elmondta, hogy a felaj\u00e1nl\u00f3k k\u00f6z\u00f6tt ott van az \u00fasz\u00f3k k\u00f6z\u00fcl a vil\u00e1gbajnok Kap\u00e1s Bogl\u00e1rka, valamint Kozma Dominik, Bohus Rich\u00e1rd \u00e9s Horv\u00e1th D\u00e1vid, tov\u00e1bb\u00e1 a hegyiker\u00e9kp\u00e1ros Parti Andr\u00e1s. B\u00e1csi P\u00e9ter, a Magyar Birk\u00f3z\u00f3 Sz\u00f6vets\u00e9g szakmai igazgat\u00f3ja a sajt\u00f3t\u00e1j\u00e9koztat\u00f3n jelentette be, hogy a sz\u00fcks\u00e9ges sz\u0171r\u0151vizsg\u00e1lat elv\u00e9gz\u00e9se ut\u00e1n a birk\u00f3z\u00f3k is k\u00e9szen \u00e1llnak \"v\u00e9r\u00fcket adni\" a j\u00f3 \u00fcgy\u00e9rt.\nR\u00e9v\u00e9sz M\u00e1riusz is \u00fagy fogalmazott az M1 aktu\u00e1lis csatorn\u00e1nak, hogy ezek a klasszis sportol\u00f3k a v\u00e9r\u00fcket adj\u00e1k a koronav\u00edrus-j\u00e1rv\u00e1ny elleni k\u00fczdelemben, ezzel mindannyian p\u00e9ld\u00e1t mutatnak.\n\"B\u00edzom benne, hogy rajtuk kereszt\u00fcl t\u00f6bben is fellelkes\u00fclnek, adom\u00e1nyuknak k\u00f6sz\u00f6nhet\u0151en pedig t\u00f6bb magyar \u00e9let megmenthet\u0151. K\u00f6sz\u00f6nettel tartozik nekik az eg\u00e9sz magyar t\u00e1rsadalom\" - mondta, majd hozz\u00e1tette: ezzel a k\u00eds\u00e9rlet-sorozattal a magyar tudom\u00e1ny is a vil\u00e1gelitbe tartozik.\nKap\u00e1s Bogl\u00e1rka olimpiai bronz\u00e9rmes, vil\u00e1g- \u00e9s Eur\u00f3pa-bajnok \u00fasz\u00f3 \u00fagy fogalmazott, szerencs\u00e9snek mondhatja mag\u00e1t, mert a betegs\u00e9g a kezdeti ijeds\u00e9gen t\u00fal eset\u00e9ben nem j\u00e1rt t\u00fcnetekkel.\n\"Sz\u00e1momra nem volt k\u00e9rd\u00e9s, hogy igent mondjak a felk\u00e9r\u00e9sre. Ha hozz\u00e1j\u00e1rulhatunk a betegek felgy\u00f3gyul\u00e1s\u00e1hoz, \u00f6r\u00f6mmel tessz\u00fck, b\u00fcszk\u00e9k vagyunk r\u00e1, hogy mi, \u00fasz\u00f3k az els\u0151k k\u00f6z\u00f6tt seg\u00edthet\u00fcnk\" - mondta. \"T\u0151l\u00fcnk, \u00e9lsportol\u00f3kt\u00f3l, megszokt\u00e1k, hogy izgalmas sporth\u00edrekkel \u00f6rvendeztetj\u00fck meg a magyar k\u00f6zv\u00e9lem\u00e9nyt, versenyek h\u00edj\u00e1n sajnos egyel\u0151re nem tudunk \u00fajabb \u00e9rmeket szerezni, most \u00edgy pr\u00f3b\u00e1lunk pozit\u00edv \u00fczenetet k\u00fcldeni: seg\u00edt\u00fcnk, \u00e9s erre biztatunk m\u00e1sokat is, mert k\u00f6z\u00f6s \u00f6sszefog\u00e1ssal legy\u0151zhetj\u00fck a j\u00e1rv\u00e1nyt\" - tette hozz\u00e1.\nA kutat\u00f3csoport az\u00a0info@orthosera.com\u00a0e-mail c\u00edmen vagy a 06-70-363-87-68-as telefonsz\u00e1mon v\u00e1rja a gy\u00f3gyult koronav\u00edrus-fert\u0151z\u00f6ttek jelentkez\u00e9s\u00e9t. A szakemberek hangs\u00falyozt\u00e1k, hogy a donorokat az Operat\u00edv T\u00f6rzs seg\u00edts\u00e9g\u00e9vel a v\u00e9rplazma-ad\u00e1s helysz\u00edn\u00e9re sz\u00e1ll\u00edtj\u00e1k, maga a v\u00e9rplazmav\u00e9tel pedig j\u00f3val kisebb megterhel\u00e9st jelent, mint a v\u00e9rad\u00e1s.\n\u00a0\n\nMTI 2020. \u00e1prilis 30.\n\n"}]