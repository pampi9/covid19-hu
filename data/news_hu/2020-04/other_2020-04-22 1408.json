[{"date": "2020-04-22 14:08", "url": "https://koronavirus.gov.hu/cikkek/ujabb-vedoeszkozok-es-lelegeztetogepek-erkeztek-magyarorszagra", "h1": "\u00dajabb v\u00e9d\u0151eszk\u00f6z\u00f6k \u00e9s l\u00e9legeztet\u0151g\u00e9pek \u00e9rkeztek Magyarorsz\u00e1gra", "body": "\nEgy\u00e9ni v\u00e9d\u0151felszerel\u00e9sek \u00e9s l\u00e9legeztet\u0151g\u00e9pek \u00e9rkeztek kedden n\u00e9gy teherj\u00e1rattal a Liszt Ferenc nemzetk\u00f6zi rep\u00fcl\u0151t\u00e9rre - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes ismertette: a h\u00e1rom j\u00e1rat 31,5 tonna egy\u00e9ni v\u00e9d\u0151felszerel\u00e9ssel \u00e9rkezett Budapestre, egy j\u00e1rat pedig l\u00e9legeztet\u0151g\u00e9peket \u00e9s tov\u00e1bbi v\u00e9d\u0151felszerel\u00e9seket hozott.\nSzerda hajnalban 2 035 000 keszty\u0171 \u00e9s 2 400 000 maszk \u00e9rkezett 1 kamionnal \u00e9s 1 rep\u00fcl\u0151g\u00e9ppel. (A sajt\u00f3t\u00e1j\u00e9koztat\u00f3n elhangzott sz\u00e1mokat az alezredes ut\u00f3lag, az esem\u00e9nyt k\u00f6vet\u0151en pontos\u00edtotta az MTI-nek.)\nKiss R\u00f3bert k\u00f6z\u00f6lte: kedden t\u00f6bb mint 21 ezer liter k\u00e9z- \u00e9s fel\u00fcletfert\u0151tlen\u00edt\u0151 g\u00e9l \u00e9rkezett, ezt szerd\u00e1n sz\u00e1ll\u00edtj\u00e1k ki 20 kijel\u00f6lt k\u00f3rh\u00e1zba.\nA hat\u00f3s\u00e1gi h\u00e1zi karant\u00e9nok sz\u00e1ma tov\u00e1bb cs\u00f6kkent, 11 049-re - mondta, hozz\u00e1t\u00e9ve, hogy kedden a hat\u00e1r\u00e1tkel\u0151kn\u00e9l 702 emberrel szemben rendelt\u00e9k el a korl\u00e1toz\u00f3 int\u00e9zked\u00e9st. Ugyancsak kedden 14 szab\u00e1lyszeg\u00e9s miatt kellett int\u00e9zkedni\u00fck hat\u00f3s\u00e1gi h\u00e1zi karant\u00e9nban lev\u0151kkel szemben a rend\u0151r\u00f6knek. Felid\u00e9zte: m\u00e1rcius 12. \u00f3ta ellen\u0151rzik a korl\u00e1toz\u00f3 int\u00e9zked\u00e9s al\u00e1 vontakat, eddig 1181 szab\u00e1lys\u00e9rt\u00e9s miatt ind\u00edtottak elj\u00e1r\u00e1sokat.\nA kij\u00e1r\u00e1si korl\u00e1toz\u00e1sok szab\u00e1lyszeg\u0151ivel szemben kedden orsz\u00e1gszerte 1113 int\u00e9zked\u00e9s t\u00f6rt\u00e9nt: ebb\u0151l 424 figyelmeztet\u00e9s, 352 helysz\u00edni b\u00edrs\u00e1g \u00e9s 337 feljelent\u00e9s volt. M\u00e1rcius 28. \u00f3ta ellen\u0151rzi a rend\u0151rs\u00e9g ezeknek a szab\u00e1lyoknak a betart\u00e1s\u00e1t, az\u00f3ta 28 610 int\u00e9zked\u00e9sre volt sz\u00fcks\u00e9g.\nA j\u00e1rv\u00e1nnyal \u00f6sszef\u00fcgg\u0151 b\u0171ncselekm\u00e9nyek miatt 265 elj\u00e1r\u00e1s indult, ebb\u0151l 68 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 78 csal\u00e1s valamint 15 j\u00e1rv\u00e1ny\u00fcgyi szab\u00e1lyszeg\u00e9s miatt. Eddig \u00f6sszesen 49 gyan\u00fas\u00edtottat hallgattak ki.\nA hat\u00e1rforgalomr\u00f3l sz\u00f3lva elmondta: a teherforgalomban bel\u00e9p\u0151 oldalon R\u00f6szk\u00e9n\u00e9l \u00e9s Hegyeshalomn\u00e1l kell v\u00e1rakoz\u00e1sra sz\u00e1m\u00edtani.\n\nForr\u00e1s: MTI\n\n"}]