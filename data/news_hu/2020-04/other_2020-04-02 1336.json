[{"date": "2020-04-02 13:36", "url": "https://koronavirus.gov.hu/cikkek/magyarorszag-egyszerubb-szabalyokat-kezdemenyez-az-eu-nal-az-allami-beruhazasok-tamogatasara", "h1": "Magyarorsz\u00e1g egyszer\u0171bb szab\u00e1lyokat kezdem\u00e9nyez az EU-n\u00e1l az \u00e1llami beruh\u00e1z\u00e1sok t\u00e1mogat\u00e1s\u00e1ra", "body": "\nMagyarorsz\u00e1g kezdem\u00e9nyezi, hogy a koronav\u00edrus-j\u00e1rv\u00e1ny elleni gazdas\u00e1gi v\u00e9dekez\u00e9s eredm\u00e9nyess\u00e9ge \u00e9rdek\u00e9ben az Eur\u00f3pai Uni\u00f3 tegye egyszer\u0171bb\u00e9 azokat a szab\u00e1lyokat, amelyek a beruh\u00e1z\u00e1sok \u00e1llami t\u00e1mogat\u00e1s\u00e1ra vonatkoznak - mondta a k\u00fclgazdas\u00e1gi \u00e9s k\u00fcl\u00fcgyminiszter Facebook-oldal\u00e1n.\n\n\nSzijj\u00e1rt\u00f3 P\u00e9ter k\u00f6z\u00f6lte: cs\u00fct\u00f6rt\u00f6k d\u00e9lel\u0151tt t\u00e1rgyalt err\u0151l Johannes Hahnnal, az Eur\u00f3pai Uni\u00f3 k\u00f6lts\u00e9gvet\u00e9si biztos\u00e1val.\nHozz\u00e1tette: az Eur\u00f3pai Uni\u00f3 szab\u00e1lyai rendk\u00edv\u00fcl szigor\u00faak a beruh\u00e1z\u00e1sok \u00e1llami t\u00e1mogat\u00e1s\u00e1val kapcsolatban.\nMagyarorsz\u00e1g azt k\u00e9ri az Eur\u00f3pai Uni\u00f3t\u00f3l, hogy hagyja a nemzeteket, hagyja a tag\u00e1llamokat, hadd \u00f6szt\u00f6n\u00f6zz\u00e9k szabadon a beruh\u00e1z\u00e1sokat, ez\u00e1ltal is t\u00e1mogassa \u0151ket a vil\u00e1gj\u00e1rv\u00e1ny gazdas\u00e1gi k\u00f6vetkezm\u00e9nyeinek lehet\u0151 legjobb kezel\u00e9s\u00e9ben - mondta.\nForr\u00e1s: MTI\n\u00a0\n\n"}]