[{"date": "2020-04-06 17:44", "url": "https://koronavirus.gov.hu/cikkek/koronavirus-betegek-kezelesenel-hatasos-gyogyszer-erkezett-hazankba", "h1": "A koronav\u00edrus-betegek kezel\u00e9s\u00e9n\u00e9l hat\u00e1sos gy\u00f3gyszer is \u00e9rkezett haz\u00e1nkba", "body": "\nAz eg\u00e9szs\u00e9g\u00fcgyi v\u00e9d\u0151eszk\u00f6z\u00f6k mellett a h\u00e9tv\u00e9g\u00e9n gy\u00f3gyszer is \u00e9rkezett K\u00edn\u00e1b\u00f3l. \u00d6sszesen n\u00e9gy orsz\u00e1g, k\u00f6zt\u00fck Magyarorsz\u00e1g kapott v\u00e1s\u00e1rl\u00e1si lehet\u0151s\u00e9get a favipiravir nev\u0171 hat\u00f3anyagot tartalmaz\u00f3 gy\u00f3gyszer v\u00e1s\u00e1rl\u00e1s\u00e1ra, amely a k\u00ednai \u00e9s jap\u00e1n adatok alapj\u00e1n jelent\u0151sen cs\u00f6kkenti a koronav\u00edrus-betegs\u00e9g id\u0151tartam\u00e1t, jav\u00edtja a v\u00edrus \u00e1ltal megt\u00e1madott t\u00fcd\u0151 \u00e1llapot\u00e1t. A gy\u00f3gyszer hazai enged\u00e9lyez\u00e9se folyamatban van. A favipiravirt 2014-ben enged\u00e9lyezt\u00e9k Jap\u00e1nban, alkalmazt\u00e1k influenza \u00e9s ebola ellen is.\n\nK\u00edn\u00e1ban az orvoss\u00e1got enyhe \u00e9s k\u00f6zepes t\u00fcneteket mutat\u00f3 betegeknek javasolt\u00e1k, de egyes doktorok s\u00falyosan \u00e1llapotban l\u00e9v\u0151 betegekn\u00e9l is alkalmazz\u00e1k. A k\u00ednai k\u00f6zl\u00e9s alapj\u00e1n a gy\u00f3gyszer haszn\u00e1lata mellett a betegek \u00e1tlagosan n\u00e9gy napig voltak pozit\u00edvak, m\u00edg n\u00e9lk\u00fcle 11 napig. A gy\u00f3gyszer haszn\u00e1lata mellett 91 sz\u00e1zal\u00e9kukn\u00e1l javult a t\u00fcd\u0151 \u00e1llapota, n\u00e9lk\u00fcle csak 62 sz\u00e1zal\u00e9kn\u00e1l. A\u00a0favipiravir haszn\u00e1lata mellett \u00e1tlag 4,2 nap helyett 2,5 nap alatt m\u00falt el a l\u00e1z.\nA h\u00e9tv\u00e9g\u00e9n 400 ezer ilyen tabletta \u00e9rkezett Magyarorsz\u00e1gra. A gy\u00f3gyszer hazai enged\u00e9lyez\u00e9se folyamatban van. A gy\u00f3gyszer alkamaz\u00e1s\u00e1r\u00f3l a kezel\u0151orvosok d\u00f6ntenek.\nAz \u00f6sszes jelenleg Covid-fert\u0151z\u00e9sben adott kezel\u00e9sre, \u00edgy erre is elmondhat\u00f3 azonban, hogy ha rendelkezik is t\u00f6rzsk\u00f6nyvvel, az egyik szer eset\u00e9ben sem mag\u00e1ra a Covid-fert\u0151z\u00e9sre vonatkozik, hisz az id\u0151 r\u00f6vids\u00e9ge miatt ez egyel\u0151re nem lehets\u00e9ges. A t\u00f6rzsk\u00f6nyv teh\u00e1t a kor\u00e1bban vizsg\u00e1lt indik\u00e1ci\u00f3kra (mal\u00e1ria, reuma, influenza,\u00a0stb.) vonatkozik. \u00c9ppen ez\u00e9rt minden esetben, amikor a magyar orvosok egy adott k\u00e9sz\u00edtm\u00e9nyt, amelyre n\u00e9zve kedvez\u0151 adatok \u00e1llnak rendelkez\u00e9sre, Covid-fert\u0151z\u00e9s kezel\u00e9s\u00e9re k\u00edv\u00e1nnak alkalmazni, \u00fan. indik\u00e1ci\u00f3n t\u00fali kezel\u00e9st val\u00f3s\u00edtanak meg.\u00a0\nEnnek haz\u00e1nkban szigor\u00fa szab\u00e1lyai vannak, melyekre n\u00e9zve a jelenlegi vesz\u00e9lyhelyzetben egyszer\u0171s\u00edtett elj\u00e1r\u00e1srend van \u00e9rv\u00e9nyben. Eszerint a Covid-fert\u0151z\u00e9s kezel\u00e9s\u00e9re adott k\u00e9sz\u00edtm\u00e9nyek eset\u00e9n nincs sz\u00fcks\u00e9g betegenk\u00e9nt enged\u00e9lyt k\u00e9rni az OGY\u00c9I-t\u0151l, hanem csak az els\u0151 kezel\u00e9skor kell azt megtenni, majd 90 nappal a j\u00e1rv\u00e1ny elm\u00falt\u00e1val minden\u00a0kezel\u0151orvosnak\u00a0\u00f6sszefoglal\u00f3 jelent\u00e9st kell k\u00e9sz\u00edtenie a hat\u00f3s\u00e1g sz\u00e1m\u00e1ra.\n\n\u00a0\n\n"}]