[{"date": "2020-04-03 13:07", "url": "https://koronavirus.gov.hu/cikkek/wizz-air-hat-gepe-negymillio-maszkot-hoz-budapestre", "h1": "A Wizz Air hat g\u00e9pe n\u00e9gymilli\u00f3 maszkot hoz Budapestre", "body": "\n\u00a0A Wizz Air hat g\u00e9pe nemr\u00e9g landolt Pekingben, \u00e9s szombaton t\u00f6bb mint n\u00e9gymilli\u00f3 maszkot, valamint t\u00f6bb sz\u00e1zezer v\u00e9d\u0151ruh\u00e1t sz\u00e1ll\u00edt Budapestre - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA politikus V\u00e1radi J\u00f3zseffel, a Wizz Air vez\u00e9rigazgat\u00f3val t\u00e1rgyalt. A megbesz\u00e9l\u00e9sen kiemelte: a Wizz Air kulcsszerepet j\u00e1tszik Magyarorsz\u00e1g \"t\u00f6rt\u00e9nelm\u00e9nek legnagyobb hazat\u00e9r\u00e9si akci\u00f3j\u00e1ban\" \u00e9s az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6k Magyarorsz\u00e1gra sz\u00e1ll\u00edt\u00e1s\u00e1ban.\nSzijj\u00e1rt\u00f3 P\u00e9ter emellett fogadta a Huawei deleg\u00e1ci\u00f3j\u00e1t, amelyet Wu Biqiang, a Huawei Technologies \u00fcgyvezet\u0151 igazgat\u00f3ja vezet.\nA miniszter kiemelte, hogy a Huawei az egyik legjelent\u0151sebb v\u00e1llalat a vil\u00e1ggazdas\u00e1g digit\u00e1lis \u00e1t\u00e1ll\u00e1s\u00e1nak szempontj\u00e1b\u00f3l, a c\u00e9g Magyarorsz\u00e1gon is fontos beruh\u00e1z\u00e1sokat hajt v\u00e9gre \u00e9s t\u00f6bb mint 2000\u00a0embernek ad munk\u00e1t.\nA v\u00e1llalat emellett hozz\u00e1j\u00e1rul az eg\u00e9szs\u00e9g\u00fcgyi v\u00e9dekez\u00e9shez is, mivel egyebek mellett 50 ezer maszkot adom\u00e1nyozott Magyarorsz\u00e1gnak, ezek p\u00e9ntek reggel \u00e9rkeztek meg Budapestre - k\u00f6z\u00f6lte a k\u00fcl\u00fcgyminiszter.\n\u00a0\n\u00a0\n\n\u00a0\nForr\u00e1s: MTI\n\u00a0\n\u00a0\n\n"}]