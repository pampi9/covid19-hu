[{"date": "2020-04-22 17:28", "url": "https://koronavirus.gov.hu/cikkek/mindenre-felkeszultunk-az-emberi-eletek-vedelmeben", "h1": "Mindenre felk\u00e9sz\u00fclt\u00fcnk az emberi \u00e9letek v\u00e9delm\u00e9ben", "body": "\nA v\u00e1rhat\u00f3 legrosszabb forgat\u00f3k\u00f6nyvre kell felk\u00e9sz\u00fclnie az eg\u00e9szs\u00e9g\u00fcgynek a koronav\u00edrus-j\u00e1rv\u00e1ny kapcs\u00e1n, hogy egyetlen magyar ember se maradjon ell\u00e1tatlanul - mondta Prof. Dr. K\u00e1sler Mikl\u00f3s, az emberi er\u0151forr\u00e1sok minisztere a k\u00f3rh\u00e1zigazgat\u00f3kkal \u00e9s int\u00e9zetvezet\u0151kkel folytatott konferenciabesz\u00e9lget\u00e9sen.\n\nM\u00e1s \u00e1llamok negat\u00edv p\u00e9ld\u00e1j\u00e1val ellent\u00e9tben mi felk\u00e9sz\u00edtett\u00fck az eg\u00e9szs\u00e9g\u00fcgyi rendszer\u00fcnket arra, hogy n\u00e1lunk ne fordulhasson el\u0151 az, ami Olaszorsz\u00e1gban vagy Sv\u00e9dorsz\u00e1gban, ahol m\u00e1r p\u00e1r h\u00e9t leforg\u00e1sa alatt \u00e9lethal\u00e1lk\u00e9rd\u00e9sben kellett d\u00f6nteni\u00fck az ottani eg\u00e9szs\u00e9g\u00fcgyi dolgoz\u00f3knak, elengedve rengeteg id\u0151s \u00e1llampolg\u00e1r kez\u00e9t.\n\nA magyar k\u00f3rh\u00e1zi \u00e1gyak kihaszn\u00e1lts\u00e1ga tavaly 66 sz\u00e1zal\u00e9kos volt, ami azt jelenti, hogy a k\u00f3rh\u00e1zi \u00e1gyak 34 sz\u00e1zal\u00e9ka eleve \u00fcresen \u00e1llt. Az els\u0151 magyarorsz\u00e1gi fert\u0151z\u00e9s megjelen\u00e9se ut\u00e1n - ahogy vil\u00e1gszerte mindenhol - az elekt\u00edv m\u0171t\u00e9tek k\u00f6zponti szab\u00e1lyoz\u00e1sa mellett a betegek jelent\u0151s r\u00e9sze \u00f6nk\u00e9nt lemondott a halaszthat\u00f3 beavatkoz\u00e1sokr\u00f3l. Ez m\u00e1rcius v\u00e9g\u00e9re tov\u00e1bbi 24 sz\u00e1zal\u00e9kos szabad\u00e1gysz\u00e1m n\u00f6veked\u00e9ssel j\u00e1rt. \u00cdgy amikor a miniszter utas\u00edt\u00e1sba adta a k\u00f3rh\u00e1zaknak, hogy szabad\u00edts\u00e1k fel az \u00e1gykapacit\u00e1suk 60 sz\u00e1zal\u00e9k\u00e1t, akkor m\u00e1r az \u00e1gyak 58 sz\u00e1zal\u00e9ka orsz\u00e1gos szinten szabad volt. Teh\u00e1t mind\u00f6ssze tov\u00e1bbi 2 sz\u00e1zal\u00e9knyi szabad \u00e1gy biztos\u00edt\u00e1sa volt a feladat.\nA szakkoll\u00e9giumok ir\u00e1nymutat\u00e1sa alapj\u00e1n a k\u00f3rh\u00e1zvezet\u0151k \u00e9s a kezel\u0151orvosok felel\u0151ss\u00e9ge volt, hogy \u00e1tcsoportos\u00edt\u00e1sokkal, m\u00e1s, hasonl\u00f3 profil\u00fa k\u00f3rh\u00e1zakba val\u00f3 \u00e1thelyez\u00e9ssel, illetve a k\u00f3rh\u00e1zi ell\u00e1t\u00e1st nem ig\u00e9nyl\u0151 betegek otthoni \u00e1pol\u00e1s\u00e1val k\u00e9sz\u00fcljenek fel arra, hogy amikor t\u00f6megess\u00e9 v\u00e1lik a fert\u0151z\u00e9s, akkor is a legjobb ell\u00e1t\u00e1st tudj\u00e1k biztos\u00edtani az \u00faj t\u00edpus\u00fa koronav\u00edrust\u00f3l s\u00falyosan megbetegedett emberek sz\u00e1m\u00e1ra.\n\nK\u00fclf\u00f6ldi p\u00e9ld\u00e1k mutatj\u00e1k, hogy az eg\u00e9szs\u00e9g\u00fcgyi ell\u00e1t\u00f3rendszer a vil\u00e1g t\u00f6bb orsz\u00e1g\u00e1ban \u00f6sszeomlott vagy teljes\u00edt\u0151k\u00e9pess\u00e9g\u00e9nek hat\u00e1r\u00e1n \u00e1ll az\u00e9rt, mert v\u00e1ratlanul, felk\u00e9sz\u00fcletlen\u00fcl kellett szemben\u00e9zni\u00fck a t\u00f6meges megbeteged\u00e9ssel. Magyarorsz\u00e1gon - a j\u00f3 ritmusban meghozott korm\u00e1nyzati korl\u00e1toz\u00f3 int\u00e9zked\u00e9seknek k\u00f6sz\u00f6nhet\u0151en - siker\u00fclt lass\u00edtani a j\u00e1rv\u00e1ny terjed\u00e9s\u00e9t.\n\nAz eg\u00e9szs\u00e9g\u00fcgyi rendszer\u00fcnk rugalmasan alkalmazkodott a hazai j\u00e1rv\u00e1nyhelyzethez, a k\u00f3rh\u00e1zak d\u00f6nt\u0151 t\u00f6bbs\u00e9ge teljes\u00edtette az elv\u00e1r\u00e1st, \u00e9s felk\u00e9sz\u00fclt a j\u00e1rv\u00e1ny tet\u0151z\u00e9s\u00e9re, a fert\u0151z\u00f6tt \u00e9s nem fert\u0151z\u00f6tt betegek elk\u00fcl\u00f6n\u00edtett kezel\u00e9s\u00e9re, \u00e9s a s\u00falyos \u00e1llapot\u00fa emberek l\u00e9legeztet\u00e9s\u00e9re.\n\nA miniszter a besz\u00e9lget\u00e9sen ism\u00e9telten megk\u00f6sz\u00f6nte a k\u00f3rh\u00e1zak helyt\u00e1ll\u00e1s\u00e1t, a f\u0151igazgat\u00f3k pontos \u00e9s lelkiismeretes munkav\u00e9gz\u00e9s\u00e9t.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\u00a0\n\u00a0\n\n"}]