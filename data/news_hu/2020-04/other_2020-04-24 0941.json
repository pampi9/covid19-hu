[{"date": "2020-04-24 09:41", "url": "https://koronavirus.gov.hu/cikkek/ujabb-szuroprobaszeru-ellenorzes-erositette-meg-hogy-nincs-folyamatos-orvosi-ellatas-pesti", "h1": "\u00dajabb sz\u00far\u00f3pr\u00f3baszer\u0171 ellen\u0151rz\u00e9s er\u0151s\u00edtette meg, hogy nincs folyamatos orvosi ell\u00e1t\u00e1s a Pesti \u00fati id\u0151sotthonban", "body": "\n\u00dajabb sz\u00far\u00f3pr\u00f3baszer\u0171 ellen\u0151rz\u00e9seket tartott a korm\u00e1nyhivatal a Pesti \u00fati id\u0151sotthonban, amelyek meger\u0151s\u00edtett\u00e9k, hogy nincs folyamatos orvosi ell\u00e1t\u00e1s a gondozottak mellett. Ezen a h\u00e9ten \u00f6sszesen \u00f6t helysz\u00edni ellen\u0151rz\u00e9s volt, abb\u00f3l n\u00e9gy alkalommal egy\u00e1ltal\u00e1n nem volt jelen sem f\u0151\u00e1ll\u00e1s\u00fa orvos, sem a szerz\u0151d\u00f6tt h\u00e1ziorvosok egyike sem.\n\n\nEz\u00e9rt ism\u00e9telten megism\u00e9telj\u00fck \u00e1ll\u00e1spontunkat, hogy a folyamatos orvosi ell\u00e1t\u00e1s hi\u00e1nya igen aggaszt\u00f3 egy olyan id\u0151sotthonban, amely j\u00e1rv\u00e1nyg\u00f3cpontt\u00e1 v\u00e1lt, \u00e9s most is 58 fert\u0151z\u00f6tt id\u0151s ember tart\u00f3zkodik ott. \u00c9szrev\u00e9teleinket az orsz\u00e1gos tisztif\u0151orvos fel\u00e9 is jelezt\u00fck, aki kor\u00e1bban folyamatos orvosi ell\u00e1t\u00e1sra k\u00f6telezte a fenntart\u00f3 F\u0151v\u00e1rosi \u00d6nkorm\u00e1nyzatot \u00e9s jelenleg is vizsg\u00e1latot folytat az id\u0151sotthon kapcs\u00e1n.\nAhogy jelezt\u00fck, t\u00f6rv\u00e9nyben el\u0151\u00edrt f\u0151\u00e1ll\u00e1s\u00fa orvost egyetlen alkalommal sem tal\u00e1ltunk az int\u00e9zm\u00e9nyben, s\u0151t f\u0151\u00e1ll\u00e1s\u00fa orvosi szerz\u0151d\u00e9sr\u0151l sem tudunk tov\u00e1bbra sem. A k\u00e9t szerz\u0151d\u00f6tt nem f\u0151\u00e1ll\u00e1s\u00fa, \"beugr\u00f3\" h\u00e1ziorvosok k\u00f6z\u00fcl egyik val\u00f3ban otthoni karant\u00e9nban van (b\u00e1r az int\u00e9zm\u00e9ny vezet\u0151j\u00e9nek jelz\u00e9se szerint, a karant\u00e9n el\u0151tt sem j\u00e1rt be az int\u00e9zm\u00e9nybe), de a m\u00e1sik (\u00e1prilis 13-\u00e1n szerz\u0151d\u00f6tt) h\u00e1ziorvos is csak egyszer - cs\u00fct\u00f6rt\u00f6k d\u00e9lut\u00e1n - volt jelen az eddigi ellen\u0151rz\u00e9sek alkalm\u00e1val, miut\u00e1n m\u00e1r n\u00e9gy ellen\u0151rz\u00e9sen is meg\u00e1llap\u00edt\u00e1st nyert, hogy nem volt ott.\n\u00a0\nForr\u00e1s: Budapest F\u0151v\u00e1ros Korm\u00e1nyhivatala\n\n"}]