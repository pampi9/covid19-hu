[{"date": "2020-04-01 14:20", "url": "https://koronavirus.gov.hu/cikkek/virus-mar-az-egesz-orszagban-jelen-van", "h1": "A v\u00edrus m\u00e1r az eg\u00e9sz orsz\u00e1gban jelen van", "body": "\nA v\u00edrus m\u00e1r az eg\u00e9sz orsz\u00e1gban jelen van, potenci\u00e1lisan b\u00e1rki megfert\u0151z\u0151dhet, ez\u00e9rt a legt\u00f6bbet \u00fagy tehetik az emberek, ha otthon maradnak - mondta Farkas \u00d6rs, a Korm\u00e1nyzati T\u00e1j\u00e9koztat\u00e1si K\u00f6zpont sz\u00f3viv\u0151je szerda reggel az M1 aktu\u00e1lis csatorn\u00e1n.\n\n\nA sz\u00f3viv\u0151 elmondta, ha az Operat\u00edv T\u00f6rzs \u00fagy \u00edt\u00e9li meg, hogy a terjed\u00e9s felgyorsult, akkor tov\u00e1bbi szigor\u00edt\u00e1sok v\u00e1rhat\u00f3k, egyel\u0151re azonban \u00fagy t\u0171nik, hogy az eddig bevezetett int\u00e9zked\u00e9sek - mint a kij\u00e1r\u00e1si korl\u00e1toz\u00e1s -, bev\u00e1ltott\u00e1k a hozz\u00e1juk f\u0171z\u00f6tt rem\u00e9nyeket, \u00edgy az ell\u00e1t\u00f3rendszer megfelel\u0151en tudja kezelni a helyzetet.\nA sz\u00f3viv\u0151 besz\u00e9lt arr\u00f3l is, hogy megv\u00e1ltoztak a koronav\u00edrus-j\u00e1rv\u00e1nyt \u00e9rint\u0151 hivatalos adatok, \u00edgy m\u00e1r k\u00f6zlik az elhunytak nem\u00e9t, kor\u00e1t \u00e9s kr\u00f3nikus betegs\u00e9geit is, valamint a fert\u0151z\u00f6ttek ter\u00fcleti eloszl\u00e1s\u00e1t. A pontosabb adatok az\u00e9rt fontosak, hogy mindenkinek lehet\u0151s\u00e9ge legyen arra, hogy megismerje, kik a legink\u00e1bb vesz\u00e9lyeztetettek \u00e9s kik azok, aki eleve valamilyen kr\u00f3nikus alapbetegs\u00e9gben szenvedtek. A legut\u00f3bbi 20 hal\u00e1leset azt t\u00e1masztotta al\u00e1, hogy a 65 \u00e9v felettiek sz\u00e1m\u00e1ra k\u00fcl\u00f6n\u00f6sen vesz\u00e9lyes a v\u00edrus, s azok sz\u00e1m\u00e1ra is, akik valamilyen alapbetegs\u00e9ggel k\u00fczdenek - mutatott r\u00e1.\nA megyei adatokat el\u0151z\u0151leg az\u00e9rt nem k\u00f6z\u00f6lt\u00e9k, mert az eddigi - olasz \u00e9s norv\u00e9g - p\u00e9ld\u00e1k alapj\u00e1n, a j\u00e1rv\u00e1ny kezdeti szakasz\u00e1ban ez csak lass\u00edtotta volna a v\u00e9dekez\u00e9st. Hozz\u00e1tette, a v\u00edrus m\u00e1r az eg\u00e9sz orsz\u00e1gban jelen van, potenci\u00e1lisan b\u00e1rki megfert\u0151z\u0151dhet, ez\u00e9rt a legt\u00f6bbet \u00fagy tehetik az emberek, ha otthon maradnak \u00e9s minim\u00e1lisra cs\u00f6kkentik a szem\u00e9lyes tal\u00e1lkoz\u00e1sok sz\u00e1m\u00e1t.\nFarkas \u00d6rs kit\u00e9rt arra is, a \"Br\u00fcsszeli b\u00fcrokrat\u00e1k\" sz\u00e1m\u00e1ra a koronav\u00edrus-j\u00e1rv\u00e1ny idej\u00e9n is a jog\u00e1llamis\u00e1g k\u00e9rd\u00e9se van a k\u00f6z\u00e9ppontban, mik\u00f6zben egyetlen tag\u00e1llamnak sem ny\u00fajtottak konkr\u00e9t, anyagi t\u00e1mogat\u00e1st. Az ellenz\u00e9k r\u00e9sz\u00e9r\u0151l ism\u00e9telgetett 2000 milli\u00e1rd forintnyi t\u00e1mogat\u00e1s - a sz\u00f3viv\u0151 szerint - egy teljes f\u00e9lre\u00e9rt\u00e9s, mert ez val\u00f3j\u00e1ban nulla forintnyi t\u00f6bblett\u00e1mogat\u00e1st jelent Magyarorsz\u00e1gnak.\nKifejtette, az Eur\u00f3pai Uni\u00f3 olyan \u00f6sszeget aj\u00e1nlott fel Magyarorsz\u00e1g sz\u00e1m\u00e1ra a v\u00e9dekez\u00e9shez, amelyet az orsz\u00e1g m\u00e1r r\u00e9gen - az elm\u00falt h\u00e9t\u00e9ves k\u00f6lts\u00e9gvet\u00e9s sor\u00e1n - elk\u00f6lt\u00f6tt vagy lek\u00f6t\u00f6tt. - fogalmazott.\nAz ellenz\u00e9ki viselked\u00e9sr\u0151l azt mondta, elk\u00e9peszt\u0151 felel\u0151tlens\u00e9gnek tartja, hiszen a legut\u00f3bbi akci\u00f3juk is csak vesz\u00e9lyeztette a v\u00e9dekez\u00e9st, \u00edgy egy h\u00e9ttel k\u00e9s\u0151bb d\u00f6nthetett csak az Orsz\u00e1ggy\u0171l\u00e9s a koronav\u00edrus-t\u00f6rv\u00e9nyr\u0151l.\nA korm\u00e1ny gazdas\u00e1gi int\u00e9zked\u00e9seir\u0151l elmondta, azok azt a c\u00e9lt szolg\u00e1lj\u00e1k, hogy mindenki, aki neh\u00e9z helyzetbe ker\u00fclt, \u00e1t tudja v\u00e9szelni ezt az id\u0151szakot \u00e9s megv\u00e9dj\u00fck a munkahelyeket.\n\u00a0\nForr\u00e1s: MTI\n\n"}]