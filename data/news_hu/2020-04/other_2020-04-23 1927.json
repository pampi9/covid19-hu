[{"date": "2020-04-23 19:27", "url": "https://koronavirus.gov.hu/cikkek/penzugyminiszterium-magyarorszag-eredmenyesen-bocsatott-ki-eurokotvenyt", "h1": "P\u00e9nz\u00fcgyminiszt\u00e9rium: Magyarorsz\u00e1g eredm\u00e9nyesen bocs\u00e1tott ki eur\u00f3k\u00f6tv\u00e9nyt", "body": "\nMagyarorsz\u00e1g kedvez\u0151 kamatoz\u00e1s \u00e9s magas befektet\u0151i \u00e9rdekl\u0151d\u00e9s mellett \u00f6sszesen 2 milli\u00e1rd eur\u00f3 \u00e9rt\u00e9kben bocs\u00e1tott ki 6 \u00e9s 12 \u00e9ves futamidej\u0171 \u00e1llamk\u00f6tv\u00e9nyeket - jelentette be\u00a0Varga\u00a0Mih\u00e1ly k\u00f6zlem\u00e9nyben, amelyet a P\u00e9nz\u00fcgyminiszt\u00e9rium cs\u00fct\u00f6rt\u00f6k\u00f6n juttatott el az MTI-hez.\n\nA p\u00e9nz\u00fcgyminiszter kiemelte: az eredm\u00e9nyes tranzakci\u00f3 meger\u0151s\u00edti, hogy a befektet\u0151k tov\u00e1bbra is b\u00edznak Magyarorsz\u00e1gban, \u00e9s bizakod\u00f3ak a magyar gazdas\u00e1g \u00fajraind\u00edt\u00e1s\u00e1t tekintve is. Az eur\u00f3k\u00f6tv\u00e9ny kibocs\u00e1t\u00e1s\u00e1val az \u00e1llam finansz\u00edroz\u00e1sa m\u00e9g biztons\u00e1gosabb\u00e1 v\u00e1lt. A koronav\u00edrus-j\u00e1rv\u00e1ny miatt megn\u00f6vekedett finansz\u00edroz\u00e1si ig\u00e9ny fedezete biztos\u00edtott - sz\u00f6gezte le.\nA 6 \u00e9ves eur\u00f3k\u00f6tv\u00e9nyek kamatoz\u00e1sa 1,125 sz\u00e1zal\u00e9k, amely eur\u00f3ban soha nem volt m\u00e9g ilyen alacsony Magyarorsz\u00e1g eset\u00e9ben, m\u00edg a 12 \u00e9ves k\u00f6tv\u00e9nyek kamata kedvez\u0151bb a 2017-ben kibocs\u00e1tott 10 \u00e9ves futamidej\u0171 eur\u00f3k\u00f6tv\u00e9ny kamat\u00e1n\u00e1l - t\u00e1j\u00e9koztatott\u00a0Varga\u00a0Mih\u00e1ly.\nIsmertette: a k\u00f6tv\u00e9nyek fogadtat\u00e1sa a j\u00f3l \u00fctemezett piacra l\u00e9p\u00e9snek \u00e9s az \u00e1tgondolt \u00e1raz\u00e1si strat\u00e9gi\u00e1nak k\u00f6sz\u00f6nhet\u0151.\nA korm\u00e1ny ad\u00f3ss\u00e1gkezel\u0151i c\u00e9ljai v\u00e1ltozatlanok: az \u00e1llamad\u00f3ss\u00e1g finansz\u00edroz\u00e1s\u00e1ban tov\u00e1bbra is a belf\u00f6ldi forr\u00e1sokra helyezz\u00fck a hangs\u00falyt, m\u00edg a k\u00fclf\u00f6ldiek ar\u00e1ny\u00e1t hossz\u00fa t\u00e1von cs\u00f6kkenteni k\u00edv\u00e1njuk - t\u00e1j\u00e9koztatott a t\u00e1rcavezet\u0151.\nMegfogalmaz\u00e1sa szerint ezt mutatja, hogy m\u00edg 10 \u00e9vvel ezel\u0151tt az ad\u00f3ss\u00e1g fele k\u00fclf\u00f6ldi deviz\u00e1ban volt, a kibocs\u00e1t\u00e1s hat\u00e1s\u00e1ra hozz\u00e1vet\u0151legesen 17,7 sz\u00e1zal\u00e9k lesz a k\u00f6zponti k\u00f6lts\u00e9gvet\u00e9s ad\u00f3ss\u00e1g\u00e1nak deviza ar\u00e1nya.\nA p\u00e9nz\u00fcgyminiszter kiemelte: a koronav\u00edrus-j\u00e1rv\u00e1ny okozta vil\u00e1ggazdas\u00e1gi bizonytalans\u00e1gokra tekintettel Magyarorsz\u00e1gnak az az \u00e9rdeke, hogy az \u00e1llamad\u00f3ss\u00e1g finansz\u00edroz\u00e1sa t\u00f6bb l\u00e1bon \u00e1lljon. A mostani k\u00f6tv\u00e9nykibocs\u00e1t\u00e1s az \u00e1llamad\u00f3s\u00e1g h\u00e1tral\u00e9v\u0151 \u00e1tlagos futamidej\u00e9t \u00e9s a befektet\u0151i \u00f6sszet\u00e9telt is jav\u00edtja.\n\nMTI 2020. \u00e1prilis 23.\n\n"}]