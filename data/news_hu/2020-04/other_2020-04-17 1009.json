[{"date": "2020-04-17 10:09", "url": "https://koronavirus.gov.hu/cikkek/remeld-legjobbat-keszulj-legrosszabbra", "h1": "Rem\u00e9ld a legjobbat, k\u00e9sz\u00fclj a legrosszabbra", "body": "\nA koronav\u00edrus-j\u00e1rv\u00e1ny kezel\u00e9s\u00e9ben az a r\u00e9gi b\u00f6lcsess\u00e9g a m\u00e9rvad\u00f3, hogy \"rem\u00e9ld a legjobbat, \u00e9s k\u00e9sz\u00fclj a legrosszabbra\" - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA korm\u00e1nyf\u0151 k\u00f6z\u00f6lte: szeretne seg\u00edteni abban, hogy visszat\u00e9rjen az emberek \u00e9lete a norm\u00e1lis ker\u00e9kv\u00e1g\u00e1sba, de m\u00e9g nem meri azt mondani, hogy laz\u00edtsanak, egyel\u0151re a korl\u00e1toz\u00e1sok fenntart\u00e1s\u00e1t javasolja. Megjegyezte, tudja, hogy p\u00e9ld\u00e1ul \"k\u00e9t-h\u00e1rom gyermekkel otthon lenni (...), internetes oktat\u00e1s, az maga a dzsih\u00e1d\". Ha viszont a magyar szempontb\u00f3l laborat\u00f3riumnak tekintett Ausztri\u00e1ban bev\u00e1lik bizonyos tilt\u00e1sok felold\u00e1sa, a fert\u0151z\u00e9sek sz\u00e1ma nem n\u0151, \u00e9s k\u00f6zben az eg\u00e9szs\u00e9g\u00fcgyi rendszer is felk\u00e9sz\u00fclt, akkor majd itt is el lehet gondolkodni ezen - tette hozz\u00e1, \u00fagy fogalmazva: \"\u00f6r\u00fclj\u00fcnk, hogy v\u00e9gre egyszer nem mi vagyunk a k\u00eds\u00e9rleti egerek\".\nArr\u00f3l is besz\u00e9lt, el\u0151bb-ut\u00f3bb nem lehet majd elker\u00fclni, hogy Budapestre - ahol a fert\u0151z\u00e9sek 60 sz\u00e1zal\u00e9ka van, Pest megy\u00e9vel egy\u00fctt pedig ez a sz\u00e1m 80 sz\u00e1zal\u00e9k - saj\u00e1tos szab\u00e1lyokat l\u00e9ptessenek \u00e9letbe. Egy kis faluban nem ugyanazok az int\u00e9zked\u00e9sek logikusak, mint a f\u0151v\u00e1rosban, ez\u00e9rt tal\u00e1n m\u00e1r j\u00f6v\u0151 h\u00e9ten el kell gondolkodni a telep\u00fcl\u00e9sek k\u00f6z\u00f6tti k\u00fcl\u00f6nbs\u00e9gt\u00e9telen. Az \u00f6nkorm\u00e1nyzati k\u00f6zter\u00fclet-haszn\u00e1lati szab\u00e1lyoz\u00e1sokat - a h\u00fasv\u00e9ti tapasztalat alapj\u00e1n - j\u00f3l m\u0171k\u00f6d\u0151nek nevezte, \u00fagy \u00e9rt\u00e9kelte, hogy a polg\u00e1rmesterek a helyzet magaslat\u00e1n \u00e1lltak. Mivel most h\u00e9tv\u00e9g\u00e9n is sz\u00e9p id\u0151 v\u00e1rhat\u00f3, ism\u00e9t itt \"a szoci\u00e1lis \u00e9rintkez\u00e9s gyarapod\u00e1s\u00e1nak veszedelme\", a telep\u00fcl\u00e9svezet\u0151k ez\u00e9rt \u00fajra elrendelhetnek korl\u00e1toz\u00e1sokat - mondta.\nOrb\u00e1n Viktor hangs\u00falyozta: \u00fagy sz\u00e1mol, hogy a j\u00e1rv\u00e1ny cs\u00facsa \"el\u0151tt\u00fcnk van\", az igaz\u00e1n neh\u00e9z szakasz most j\u00f6n, a k\u00f6vetkez\u0151 napokban a megbeteged\u00e9sek sz\u00e1m\u00e1nak nagyobb \u00fctem\u0171 emelked\u00e9s\u00e9re kell sz\u00e1m\u00edtani. \"Bel\u00e9p\u00fcnk a t\u00f6meges fert\u0151z\u00e9s id\u0151szak\u00e1ba\", de mire ez bek\u00f6vetkezik, meglesznek a k\u00f3rh\u00e1zi \u00e1gyak, a l\u00e9legeztet\u0151g\u00e9pek \u00e9s az azokat kezelni k\u00e9pes eg\u00e9szs\u00e9g\u00fcgyi dolgoz\u00f3k. Az eddigi v\u00e9dekez\u00e9s abb\u00f3l a szempontb\u00f3l sikeres volt - folytatta -, hogy id\u0151t nyertek, a k\u00f3rh\u00e1zakat elkezdt\u00e9k felk\u00e9sz\u00edteni, a sz\u00fcks\u00e9ges eszk\u00f6z\u00f6ket felhalmozt\u00e1k, \"a rakt\u00e1raink tele vannak\", a k\u00f3rh\u00e1zakba, szoci\u00e1lis otthonokba t\u00edznapi m\u0171k\u00f6d\u00e9shez sz\u00fcks\u00e9ges tartal\u00e9kot kisz\u00e1ll\u00edtottak. \"Ebben a h\u00e1bor\u00fas helyzetben a mun\u00edci\u00f3 rendelkez\u00e9sre \u00e1ll\", \u00e9s egym\u00e1s ut\u00e1n \u00e9rkeznek a sz\u00e1ll\u00edtm\u00e1nyok - fogalmazott.\nA k\u00f3rh\u00e1zi \u00e1gyak felszabad\u00edt\u00e1s\u00e1r\u00f3l sz\u00f3lva r\u00e1mutatott: Magyarorsz\u00e1gon t\u00f6bb mint ezer id\u0151sotthon m\u0171k\u00f6dik, ha mindegyikb\u0151l csak t\u00edz ember kapja el a fert\u0151z\u00e9st \u00e9s szorul k\u00f3rh\u00e1zi kezel\u00e9sre, az t\u00edzezer beteg. Arra van sz\u00fcks\u00e9g, hogy a legrosszabb esetre k\u00e9sz\u00fclve legyen 8 ezer m\u0171k\u00f6d\u0151 l\u00e9legeztet\u0151g\u00e9p \u00e9s t\u00f6bb mint 30 ezer olyan k\u00f3rh\u00e1zi \u00e1gy, amelyen csak koronav\u00edrusos betegeket tudnak \u00e1polni - mondta, jelezve: val\u00f3ban okoz neh\u00e9zs\u00e9get, hogy mik\u00e9nt \u00e1ll\u00edts\u00e1k el\u0151 ezt a helyzetet. Azt is kiemelte ugyanakkor: a 68 ezer k\u00f3rh\u00e1zi \u00e1gy 34 sz\u00e1zal\u00e9k\u00e1n nem volt beteg, \u00edgy az \u00f6sszes \u00e1gy fel\u00e9nek felszabad\u00edt\u00e1s\u00e1hoz az \u00e1gyak 16 sz\u00e1zal\u00e9k\u00e1nak eset\u00e9ben kellett \u00fagy d\u00f6nteni, hogy ha ott halaszthat\u00f3 beavatkoz\u00e1sra v\u00e1r\u00f3 beteg van, \u0151t k\u00fcldj\u00e9k haza. Err\u0151l egy orvosi gr\u00e9mium adott ki szakmai ir\u00e1nymutat\u00e1st - k\u00f6z\u00f6lte, hangs\u00falyozva: ez term\u00e9szetesen neh\u00e9z, k\u00e9nyelmetlen d\u00f6nt\u00e9s, de nem tudj\u00e1k m\u00e1shogy megoldani a probl\u00e9m\u00e1t. R\u00e1ad\u00e1sul intenz\u00edvv\u00e9 alak\u00edtani k\u00f3rh\u00e1zi \u00e1gyat bonyolult m\u0171velet - jegyezte meg.\n\u00dagy \u00f6sszegzett: egy nagy, katonai jelleg\u0171 akci\u00f3 \"kell\u0151s k\u00f6zep\u00e9n vagyunk\", ami term\u00e9szetesen okoz k\u00e9nyelmetlens\u00e9get. A minisztereln\u00f6k m\u00e9ltatta a k\u00f3rh\u00e1zigazgat\u00f3k, orvosok, \u00e1pol\u00f3k teljes\u00edt\u0151k\u00e9pess\u00e9g\u00e9t. Azt is mondta ugyanakkor: \"k\u00f3rh\u00e1zigazgat\u00f3ink is j\u00f3k, de val\u00f3ban, a gazd\u00e1lkod\u00e1s nem volt olyan feszes b\u00e9keid\u0151ben, mint ahogy egy\u00e9bk\u00e9nt ez j\u00e1rv\u00e1ny idej\u00e9n elv\u00e1rhat\u00f3, ez\u00e9rt kellettek k\u00f3rh\u00e1zparancsnokok\".\nHozz\u00e1f\u0171zte: a k\u00f3rh\u00e1zigazgat\u00f3knak norm\u00e1lis esetben nagy az auton\u00f3mi\u00e1juk, de most j\u00e1rv\u00e1nyhelyzet van, az operat\u00edv t\u00f6rzs d\u00f6nt\u00e9s\u00e9nek v\u00e9grehajt\u00e1sa pedig k\u00f6teless\u00e9g. A j\u00e1rv\u00e1ny \u00e1ltal s\u00fajtott f\u0151v\u00e1rosi Pesti \u00fati id\u0151sotthon \u00fcgy\u00e9ben Orb\u00e1n Viktor azt k\u00f6z\u00f6lte: a t\u00f6rt\u00e9ntek nem maradhatnak k\u00f6vetkezm\u00e9nyek n\u00e9lk\u00fcl, de most nem a felel\u0151ss\u00e9get kell keresni, hanem az \u00f6sszefog\u00e1st, a bajelh\u00e1r\u00edt\u00e1st, \u00e9s a j\u00e1rv\u00e1ny elm\u00falt\u00e1val kell visszat\u00e9rni az \u00f6nkorm\u00e1nyzati fenntart\u00e1s\u00fa id\u0151sotthonokra.\nA gazdas\u00e1gi d\u00f6nt\u00e9sekr\u0151l a korm\u00e1nyf\u0151 azt mondta, nagy rem\u00e9nyeket f\u0171z hozz\u00e1juk, de \"a puding pr\u00f3b\u00e1ja az ev\u00e9s\". A legjobbakat rem\u00e9li - k\u00f6z\u00f6lte -, de az\u00e9rt nem olyan b\u00e1tor, mint a jegybanki vezet\u0151k, akik szerint tov\u00e1bbra is n\u00f6veked\u00e9si p\u00e1ly\u00e1n marad a magyar gazdas\u00e1g. \"\u00d3ri\u00e1si brav\u00far lenne, ha mi a 0-hoz k\u00f6zeli \u00e1llapotban tudn\u00e1nk \u00e1tv\u00e9szelni ezt a v\u00e1ls\u00e1got\" - mondta. A gazdas\u00e1gi szerepl\u0151knek arra \u00e9rdemes figyelni\u00fck, hogy a j\u00e1rv\u00e1ny ut\u00e1n a gazdas\u00e1gok nem \u00fagy n\u00e9znek majd ki, mint kor\u00e1bban. \"Van, ami \u00e9letk\u00e9pesnek bizonyul, \u00e9s van, amit nem lehet megmenteni\" - mondta.\nHozz\u00e1tette: alkalmazkodni kell, a v\u00e1llalkoz\u00e1soknak p\u00e9ld\u00e1ul meg kell vizsg\u00e1lniuk, mely tev\u00e9kenys\u00e9g\u00fck tud majd profitot termelni a j\u00e1rv\u00e1ny ut\u00e1n is, \u00e9s mi az, ami v\u00e9gleg piacot vesztett. A munkav\u00e1llal\u00f3knak is \u00e1t kell gondolniuk, hogy a szakm\u00e1jukban lesz-e munk\u00e1juk j\u00f6v\u0151 ilyenkor. K\u00f6z\u00f6lte: a korm\u00e1ny ad p\u00e9ld\u00e1ul b\u00e9rt\u00e1mogat\u00e1st, ad\u00f3cs\u00f6kkent\u00e9st - t\u00f6bb mint 200 milli\u00e1rd forintot hagy a gazdas\u00e1gban - \u00e9s ad\u00f3elj\u00e1r\u00e1si k\u00f6nny\u00edt\u00e9seket.\nA turizmusr\u00f3l \u00fagy fogalmazott: a 400 ezer embert foglalkoztat\u00f3 \u00e1gazatnak \"t\u00fcd\u0151l\u00f6v\u00e9se\" van, itt van sz\u00fcks\u00e9g a legnagyobb seg\u00edts\u00e9gre, ez\u00e9rt sz\u00e1mos d\u00f6nt\u00e9st hoztak, p\u00e9ld\u00e1ul az idegenforgalmi ad\u00f3 elenged\u00e9s\u00e9t \u00e9s a SZ\u00c9P-k\u00e1rtya \u00f6sszeg\u00e9nek megemel\u00e9s\u00e9t. Ha az osztr\u00e1k k\u00eds\u00e9rletek bev\u00e1lnak, \u00e9s Magyarorsz\u00e1g tud \u00e1temelni laz\u00edt\u00e1sokat, ny\u00e1ron meg lehet pr\u00f3b\u00e1lni \u00e9letet lehelni a belf\u00f6ldi turizmusba - mondta.\nA 13. havi nyugd\u00edjr\u00f3l k\u00f6z\u00f6lte: a magyarok azt tapasztalt\u00e1k meg, hogy a baloldali korm\u00e1ny v\u00e1ls\u00e1gn\u00e1l elvett egyhavi nyugd\u00edjat; ez most nem fordulhat el\u0151, s\u0151t 2021-t\u0151l megkezd\u0151dik a 13. havi nyugd\u00edj vissza\u00e9p\u00edt\u00e9se.\nForr\u00e1s: MTI\n\n"}]