[{"date": "2020-04-20 14:15", "url": "https://koronavirus.gov.hu/cikkek/legalabb-egy-hetig-nem-volt-orvos-fovarosi-pesti-uti-idosotthonban", "h1": "Legal\u00e1bb egy h\u00e9tig nem volt orvos a f\u0151v\u00e1rosi Pesti \u00fati id\u0151sotthonban", "body": "\nLegal\u00e1bb egy h\u00e9tig nem volt orvos a f\u0151v\u00e1rosi Pesti \u00fati id\u0151sek otthon\u00e1ban - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta: a rendelkez\u00e9sre bocs\u00e1tott dokument\u00e1ci\u00f3k alapj\u00e1n kider\u00fclt, hogy \"legal\u00e1bb egy h\u00e9tig fizikailag nem volt\" az int\u00e9zm\u00e9nyben jelen orvos. Bizonyosan nem tudta helyben a gondozottakat vizsg\u00e1lni. Az id\u0151otthon \u00fcgy\u00e9ben tov\u00e1bb folytat\u00f3dik a vizsg\u00e1lat - k\u00f6z\u00f6lte.\nM\u00fcller Cec\u00edlia elmondta azt is, hogy a Pesti \u00fati id\u0151sek otthon\u00e1n\u00e1l \u00fajabb mint\u00e1kat vettek, \u00e9s jelenleg 223 gondozott \u00e9s 19 dolgoz\u00f3 fert\u0151z\u00f6ttet tartanak nyilv\u00e1n az int\u00e9zm\u00e9nyben. Az elhunytak sz\u00e1ma 23. A m\u00e1sodik mintav\u00e9tel 267 lak\u00f3n\u00e1l, 40 dolgoz\u00f3n\u00e1l t\u00f6rt\u00e9nt meg, a mint\u00e1k laborat\u00f3riumi vizsg\u00e1lata jelenleg is zajlik, keddre v\u00e1rthat\u00f3 eredm\u00e9ny - tette hozz\u00e1.\n\nK\u00f6z\u00f6lte, matematikai modellez\u00e9sen alapul\u00f3 becsl\u00e9s szerint m\u00e1jus 3-\u00e1ra \"fut cs\u00facsra a j\u00e1rv\u00e1ny\". Ez azt jelenti, hogy a megbeteged\u00e9sek sz\u00e1ma a tov\u00e1bbiakban nem n\u00f6vekszik, hanem \"egyfajta plat\u00f3 keletkezik\", \"t\u00f6bb napig ugyanannyi megbeteged\u00e9ssz\u00e1mot, illetve pozitivit\u00e1st regisztr\u00e1lnak\", de azt \"nem tudjuk megmondani, hogy ez a v\u00e1rt plat\u00f3 meddig tart\".\nHozz\u00e1tette: a m\u00e1jus 3-ai d\u00e1tum m\u00e1r egy ideje ismert, erre k\u00e9sz\u00fcl fel az eg\u00e9szs\u00e9g\u00fcgyi rendszer technikailag. Emellett folyamatos az eg\u00e9szs\u00e9g\u00fcgyi dolgoz\u00f3k oktat\u00e1sa is online, illetve \u00fagynevezett blended learning - vagyis az online \u00e9s a hagyom\u00e1nyos m\u00f3dszert \u00f6tv\u00f6z\u0151 - k\u00e9pz\u00e9s keret\u00e9ben. 2822 orvos, 8803 \u00e1pol\u00f3 \u00e9s 659 \u00f6nk\u00e9ntes kezdte el a k\u00e9pz\u00e9st, 1668 orvos, csaknem 6 ezer \u00e1pol\u00f3 \u00e9s 350 \u00f6nk\u00e9ntes pedig m\u00e1r sikeres z\u00e1r\u00f3vizsg\u00e1t tett - ismertette.\nM\u00fcller Cec\u00edlia k\u00e9rd\u00e9sre v\u00e1laszolva k\u00f6z\u00f6lte: az orsz\u00e1gban 19 id\u0151sotthonban van jelen a koronav\u00edrus. Nyolc budapesti int\u00e9zm\u00e9nyben, valamint T\u00f6k\u00f6l\u00f6n, Sz\u0151dligeten, Borsodn\u00e1dasdon, Nagym\u00e1gocson, Mez\u0151szilason, Gy\u0151rben, T\u00f6lt\u00e9stav\u00e1n, Cs\u00e1k\u00e1nydoroszl\u00f3n, Bodajkon, Dabason \u00e9s Sereg\u00e9lyesen. T\u00f6bb int\u00e9zm\u00e9nyben csak egy-egy megbeteged\u00e9st regisztr\u00e1ltak, azt is az \u00e1pol\u00f3k k\u00f6r\u00e9ben.\nK\u00e9rd\u00e9sre reag\u00e1lva besz\u00e9lt arr\u00f3l is, hogy a v\u00edrus z\u00e1rt k\u00f6z\u00f6ss\u00e9gekben terjed legink\u00e1bb, ez\u00e9rt az operat\u00edv t\u00f6rzs szerint az \u00e9retts\u00e9gi megrendez\u00e9s\u00e9nek a higi\u00e9niai el\u0151\u00edr\u00e1sok megtart\u00e1sa mellett nincs akad\u00e1lya.\nUgyancsak k\u00e9rd\u00e9sre v\u00e1laszolva ismertette: az Orsz\u00e1gos Ment\u0151szolg\u00e1lat 55 aut\u00f3ja j\u00e1r mint\u00e1t venni, ezeket a j\u00e1rm\u0171veket nem a ment\u00e9sb\u0151l vont\u00e1k ki.\nSzint\u00e9n k\u00e9rd\u00e9sre besz\u00e9lt arr\u00f3l, nem kiz\u00e1rt, hogy a l\u00e9gkondicion\u00e1l\u00f3kon kereszt\u00fcl is terjed a v\u00edrus, de \u00fagy l\u00e1tja, egy \u00e1tlag h\u00e1ztart\u00e1sban, illetve az aut\u00f3ban a szok\u00e1sos karbantart\u00e1s elv\u00e9gz\u00e9se mellett nem jelent k\u00fcl\u00f6n\u00f6sebb kock\u00e1zatot a haszn\u00e1lata.\n\u00a0\n\nForr\u00e1s: MTI\n\n"}]