[{"date": "2020-04-17 14:27", "url": "https://koronavirus.gov.hu/cikkek/falvakban-elok-szamithatnak-kormany-segitsegere", "h1": "A falvakban \u00e9l\u0151k is sz\u00e1m\u00edthatnak a korm\u00e1ny seg\u00edts\u00e9g\u00e9re", "body": "\nA koronav\u00edrus-j\u00e1rv\u00e1ny ugyan a v\u00e1rosokhoz k\u00e9pest sokkal kisebb m\u00e9rt\u00e9kben van jelen a falvakban, a gazdas\u00e1gi neh\u00e9zs\u00e9gek lek\u00fczd\u00e9s\u00e9ben a kisebb telep\u00fcl\u00e9seken \u00e9l\u0151k is sz\u00e1m\u00edthatnak a korm\u00e1nyzat seg\u00edts\u00e9g\u00e9re - mondta a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra p\u00e9nteken Kisszentm\u00e1rtonban.\n\n\nSolt\u00e9sz Mikl\u00f3s, aki egyben a vesz\u00e9lyhelyzet idej\u00e9n a karitat\u00edv szervezetek munk\u00e1j\u00e1t seg\u00edt\u0151 \u00e9s \u00f6sszek\u00f6t\u0151 Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) eln\u00f6ke, a Katolikus Karit\u00e1sszal k\u00f6z\u00f6sen adott \u00e1t \u00e9lelmiszer-adom\u00e1nyokat, higi\u00e9niai term\u00e9keket, fert\u0151tlen\u00edt\u0151szereket az orm\u00e1ns\u00e1gi telep\u00fcl\u00e9sen \u00e9l\u0151 r\u00e1szorul\u00f3k sz\u00e1m\u00e1ra.\nAzt mondta: a jelenlegi vesz\u00e9lyhelyzetben a legfontosabb az emberek \u00e9rintkez\u00e9s\u00e9nek a minimaliz\u00e1l\u00e1sa, ilyen tekintetben pedig a falvak jobb helyzetben vannak, mint a nagyv\u00e1rosok. Szerinte l\u00e1that\u00f3, hogy - p\u00e9ld\u00e1ul a f\u0151v\u00e1rosban - \"mekkora bajt okozhat a rosszul megszervezett k\u00f6zleked\u00e9s vagy egy id\u0151sotthon rosszul megszervezett m\u0171k\u00f6dtet\u00e9se\".\n\nKiemelte: ugyan a kisebb telep\u00fcl\u00e9seken, falvakban a j\u00e1rv\u00e1ny, a koronav\u00edrus kev\u00e9sb\u00e9 van jelen, mint a v\u00e1rosokban, neh\u00e9zs\u00e9gekkel - f\u0151k\u00e9nt gazdas\u00e1giakkal - tal\u00e1lkoznak a vid\u00e9ken \u00e9l\u0151 emberek is. Ezek enyh\u00edt\u00e9s\u00e9t a korm\u00e1ny gazdas\u00e1gfejleszt\u00e9si programokkal, ad\u00f3k\u00f6nny\u00edt\u00e9sekkel, fizet\u00e9si halaszt\u00e1sok biztos\u00edt\u00e1s\u00e1val igyekszik el\u00e9rni, ugyanakkor a karitat\u00edv szervezetek munk\u00e1j\u00e1t t\u00e1mogatva arr\u00f3l is gondoskodik, hogy a r\u00e1szorul\u00f3knak n\u00e9lk\u00fcl\u00f6zhetetlen adom\u00e1nyok rendben \u00e9s pontosan c\u00e9lba \u00e9rjenek.\n\n\u00c9csy G\u00e1bor, a Katolikus Karit\u00e1sz orsz\u00e1gos igazgat\u00f3ja azt mondta: szervezet\u00fck csaknem negyven orm\u00e1ns\u00e1gi, a sellyei j\u00e1r\u00e1sban l\u00e9v\u0151 telep\u00fcl\u00e9sen folyamatosan m\u0171k\u00f6dtet felz\u00e1rk\u00f3ztat\u00f3 programot, biztos\u00edt adom\u00e1nyokat a r\u00e1szorul\u00f3knak. Mivel jelenleg nincs m\u00f3d a k\u00f6z\u00f6ss\u00e9gi, oktat\u00e1si, kultur\u00e1lis \u00e9s csal\u00e1dseg\u00edt\u0151 - szem\u00e9lyes jelenl\u00e9tet ig\u00e9nyl\u0151 - rendezv\u00e9nyek megtart\u00e1s\u00e1ra, ebben az id\u0151szakban v\u00e9d\u0151felszerel\u00e9seket, \u00e9lelmiszer-adom\u00e1nyokat, tiszt\u00edt\u00f3szereket, higi\u00e9niai term\u00e9keket, ruhaadom\u00e1nyokat visznek ki a r\u00e1szorul\u00f3knak.\nAz igazgat\u00f3 kiemelte: a karitat\u00edv szervezetek a NHKT seg\u00edts\u00e9g\u00e9vel hat\u00e9konyabbak a jelenlegi helyzetben, mint k\u00fcl\u00f6n-k\u00fcl\u00f6n, ez\u00e9rt v\u00e1rj\u00e1k a tov\u00e1bbiakban is azon c\u00e9gek jelentkez\u00e9s\u00e9t, amelyek eszk\u00f6z\u00f6kkel, felszerel\u00e9sekkel tudj\u00e1k seg\u00edteni munk\u00e1jukat. \u00a0 \u00a0 A szem\u00e9lyesen t\u00f6rt\u00e9n\u0151 t\u00e1rgyi adom\u00e1nyoz\u00e1s jelenleg sz\u00fcnetel, a mag\u00e1nszem\u00e9lyekt\u0151l ez\u00e9rt azt k\u00e9rik, hogy az 1357-es adom\u00e1nyvonal t\u00e1rcs\u00e1z\u00e1s\u00e1val \u00e9s p\u00e9nzutal\u00e1ssal seg\u00edtsenek, ha tudnak - mondta \u00c9csy G\u00e1bor.\n\u00a0Forr\u00e1s: MTI\n\u00a0\n\u00a0\n\n"}]