[{"date": "2020-04-01 13:59", "url": "https://koronavirus.gov.hu/cikkek/folyamatosan-ellenorzi-rendorseg-rendkivuli-intezkedesek-betartasat", "h1": "Folyamatosan ellen\u0151rzi a rend\u0151rs\u00e9g a rendk\u00edv\u00fcli int\u00e9zked\u00e9sek betart\u00e1s\u00e1t", "body": "\nFolyamatosan ellen\u0151rzi a rend\u0151rs\u00e9g a rendk\u00edv\u00fcli int\u00e9zked\u00e9sek betart\u00e1s\u00e1t - k\u00f6z\u00f6lte a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes k\u00f6z\u00f6lte: a rend\u0151rs\u00e9g ellen\u0151rzi a kij\u00e1r\u00e1si korl\u00e1toz\u00e1s, az \u00fczletek korl\u00e1tozott nyitva tart\u00e1s\u00e1nak \u00e9s a hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1t.\nA korm\u00e1ny \u00e1ltal kor\u00e1bban bevezetett rendk\u00edv\u00fcli int\u00e9zked\u00e9sek hozz\u00e1j\u00e1rultak a j\u00e1rv\u00e1ny elleni v\u00e9dekez\u00e9s hat\u00e9konys\u00e1g\u00e1nak n\u00f6vel\u00e9s\u00e9hez \u00e9s a fert\u0151z\u00e9sek sz\u00e1m\u00e1nak cs\u00f6kkent\u00e9s\u00e9hez, ez\u00e9rt azok hat\u00e1ly\u00e1t a vesz\u00e9lyhelyzet megsz\u0171n\u00e9s\u00e9ig fenntartj\u00e1k - mondta.\nIsmertette: szerd\u00e1n \u00f6sszesen hat rep\u00fcl\u0151j\u00e1rat \u00e9rkezik a Liszt Ferenc Nemzetk\u00f6zi Rep\u00fcl\u0151t\u00e9rre, amelyekkel seb\u00e9szi orvosi maszkokat, speci\u00e1lis orvosi maszkokat, over\u00e1lokat, tov\u00e1bb\u00e1 maszkok gy\u00e1rt\u00e1s\u00e1hoz sz\u00fcks\u00e9ges alapanyagot sz\u00e1ll\u00edtanak Budapestre. Az operat\u00edv t\u00f6rzs utas\u00edt\u00e1sa alapj\u00e1n ezek az egy\u00e9ni v\u00e9d\u0151felszerel\u00e9sek els\u0151dlegesen a k\u00f3rh\u00e1zakba, az eg\u00e9szs\u00e9g\u00fcgyi dolgoz\u00f3khoz ker\u00fclnek.\nA rend\u0151rs\u00e9gi feladatok k\u00f6z\u00fcl a k\u00f6zter\u00fcleti csoportosul\u00e1sok tagjainak figyelmeztet\u00e9s\u00e9t emelte ki, mint mondta: azt tapasztalj\u00e1k, hogy a csoportosul\u00f3k t\u00f6bbs\u00e9ge a felsz\u00f3l\u00edt\u00e1s hat\u00e1s\u00e1ra egy\u00fcttm\u0171k\u00f6d\u0151v\u00e9 v\u00e1lik, de volt m\u00e1r olyan szem\u00e9ly, akivel szemben int\u00e9zkedni\u00fck kellett. A kij\u00e1r\u00e1si korl\u00e1toz\u00e1sok bevezet\u00e9se \u00f3ta 1128 rend\u0151ri int\u00e9zked\u00e9s t\u00f6rt\u00e9nt, ebb\u0151l 956 esetben figyelmeztet\u00e9sben r\u00e9szes\u00edtett\u00e9k az embereket, 49-en helysz\u00edni b\u00edrs\u00e1got kaptak, 123 ember ellen pedig szab\u00e1lys\u00e9rt\u00e9si feljelent\u00e9st tettek a rend\u0151r\u00f6k.\nHat\u00f3s\u00e1gi h\u00e1zi karant\u00e9nt 9679 esetben rendeltek el, a korl\u00e1toz\u00e1sra vonatkoz\u00f3 szab\u00e1lyok betart\u00e1s\u00e1t pedig 71 350 alkalommal ellen\u0151rizt\u00e9k. Tapasztalataik szerint a hat\u00f3s\u00e1gi h\u00e1zi karant\u00e9n szab\u00e1lyait betartj\u00e1k az emberek, eddig 322 esetben tettek szab\u00e1lys\u00e9rt\u00e9si feljelent\u00e9st.\nAz \u00fczletek nyitva tart\u00e1s\u00e1nak korl\u00e1toz\u00e1s\u00e1r\u00f3l azt mondta: 39 \u00fczlet tulajdonos\u00e1t r\u00e9szes\u00edtett\u00e9k figyelmeztet\u00e9sben, 25-tel szemben szabtak ki helysz\u00edni b\u00edrs\u00e1got \u00e9s 61 szab\u00e1lys\u00e9rt\u00e9si feljelent\u00e9st tettek.\nA hat\u00e1rforgalomr\u00f3l sz\u00f3lva elmondta: k\u00f6nny\u00edt\u0151 int\u00e9zked\u00e9seket hoztak \u00e9jf\u00e9lt\u0151l: az osztr\u00e1k-magyar hat\u00e1rszakasz valamennyi nyitva tart\u00f3 hat\u00e1r\u00e1tkel\u0151hely\u00e9t ig\u00e9nybe vehetik az ing\u00e1z\u00f3 dolgoz\u00f3k. Ezzel is biztos\u00edtani k\u00edv\u00e1nj\u00e1k, hogy az emberek el tudjanak jutni a munkahely\u00fckre. A szlov\u00e1k hat\u00e1rszakaszr\u00f3l sz\u00f3lva elmondta: az eddig a szem\u00e9lyforgalom sz\u00e1m\u00e1ra megnyitott V\u00e1mosszabadi, Somosk\u0151\u00fajfalu, B\u00e1nr\u00e9ve \u00e9s S\u00e1toralja\u00fajhely hat\u00e1r\u00e1tkel\u0151kn\u00e9l a teherforgalmat is engedik. A nemzetk\u00f6zi tranzitforgalomban azonban tov\u00e1bbra is Rajka, Parassapuszta, \u00e9s Tornyosn\u00e9meti \u00e1ll a rendelkez\u00e9s\u00e9re a teherg\u00e9pj\u00e1rm\u0171vek vezet\u0151inek. Kiss R\u00f3bert ugyanakkor r\u00e1mutatott: az ing\u00e1z\u00e1s felt\u00e9tele, hogy a munkav\u00e1llal\u00f3 az orsz\u00e1gba val\u00f3 bel\u00e9p\u00e9se sor\u00e1n fel tudja mutatni a munk\u00e1ltat\u00f3i igazol\u00e1s\u00e1t, vagy a megm\u0171velt f\u00f6ldter\u00fclet tulajdonjog\u00e1t, haszon\u00e9lvezeti jog\u00e1t igazolni tudja.\nA teherforgalomban a bel\u00e9p\u0151 oldalon Tomp\u00e1n\u00e1l \u00e9s \u00c1rt\u00e1ndn\u00e1l kell v\u00e1rakoz\u00e1sra sz\u00e1m\u00edtani, a kil\u00e9p\u0151 oldalon pedig Csan\u00e1dpalot\u00e1n\u00e1l, de ott a kil\u00e9p\u0151 szem\u00e9lyforgalomban is - mondta.\nIsmertette: a j\u00e1rv\u00e1nnyal \u00f6sszef\u00fcgg\u00e9sben 112 b\u00fcntet\u0151elj\u00e1r\u00e1st ind\u00edtottak, ebb\u0151l 23-at csal\u00e1s, 10-et j\u00e1rv\u00e1ny\u00fcgyi szab\u00e1lyszeg\u00e9s, 19-et k\u00f6zvesz\u00e9llyel fenyeget\u00e9s \u00e9s 27-et r\u00e9mh\u00edrterjeszt\u00e9s miatt. A b\u00fcntet\u0151elj\u00e1r\u00e1sokkal kapcsolatban eddig 32 gyan\u00fas\u00edtottat hallgattak ki.\nArra az \u00fajs\u00e1g\u00edr\u00f3i k\u00e9rd\u00e9sre, hogy javasolja-e az operat\u00edv t\u00f6rzs a f\u0151v\u00e1rosnak \u00e9s a v\u00e1rosoknak, hogy tegy\u00e9k ingyeness\u00e9 a parkol\u00e1st a telep\u00fcl\u00e9s\u00fck\u00f6n ezzel is el\u0151seg\u00edtve, hogy ne a k\u00f6z\u00f6ss\u00e9gi k\u00f6zleked\u00e9st haszn\u00e1lj\u00e1k az emberek, azt mondta: ez az \u00f6nkorm\u00e1nyzat hat\u00e1sk\u00f6re.\nUgyancsak k\u00e9rd\u00e9sre v\u00e1laszolva elmondta: a magukr\u00f3l gondoskodni nem tud\u00f3 id\u0151sekr\u0151l az \u00f6nkorm\u00e1nyzati t\u00f6rv\u00e9ny alapj\u00e1n az \u00f6nkorm\u00e1nyzatoknak t\u00f6rv\u00e9nyi k\u00f6telettes\u00e9ge \u00a0gondoskodnia. \u00a0 \u00a0Az eg\u00e9szs\u00e9g\u00fcgyi int\u00e9zm\u00e9nyek v\u00e9d\u0151eszk\u00f6zzel t\u00f6rt\u00e9n\u0151 ell\u00e1t\u00e1s\u00e1r\u00f3l azt mondta: folyamatosan \u00e9rkeznek a sz\u00e1ll\u00edtm\u00e1nyok \u00e9s amikor meg\u00e9rkeznek a term\u00e9kek, az operat\u00edv t\u00f6rzs megoldja az ehhez kapcsol\u00f3d\u00f3 logisztikai feladatokat, majd a legr\u00f6videbb id\u0151n bel\u00fcl int\u00e9zkednek arr\u00f3l, hogy ezek a sz\u00e1ll\u00edtm\u00e1nyok a k\u00f3rh\u00e1zakba el is jussanak. A k\u00f3rh\u00e1zparancsnokok fel\u00fcgyelik a k\u00e9szletgazd\u00e1lkod\u00e1st, \u00e9s jelz\u00e9seik alapj\u00e1n folyamatosan osztj\u00e1k ki a v\u00e9d\u0151eszk\u00f6z\u00f6ket az eg\u00e9szs\u00e9g\u00fcgyi dolgoz\u00f3knak.\n\n\u00a0\n\nForr\u00e1s: MTI\n\n"}]