[{"date": "2020-04-09 11:43", "url": "https://koronavirus.gov.hu/cikkek/gyogyultan-tavozott-semmelweis-egyetemrol-egy-fertozott-gyermek", "h1": "Gy\u00f3gyultan t\u00e1vozott a Semmelweis Egyetemr\u0151l egy fert\u0151z\u00f6tt gyermek", "body": "\nCs\u00fct\u00f6rt\u00f6k\u00f6n gy\u00f3gyultan hagyhatta el a Semmelweis Egyetem I. sz\u00e1m\u00fa Gyermekgy\u00f3gy\u00e1szati Klinik\u00e1j\u00e1t az a 7 \u00e9ves kisl\u00e1ny, aki m\u00e1rcius 22-\u00e9n epilepszi\u00e1s g\u00f6rcsrohamok miatt ker\u00fclt a klinika intenz\u00edv oszt\u00e1ly\u00e1ra, ahol elv\u00e9gezt\u00e9k n\u00e1la a koronav\u00edrus tesztet is, mely pozit\u00edv eredm\u00e9nyt mutatott.\n\n\nA kisl\u00e1ny epilepszi\u00e1ja miatt janu\u00e1r \u00f3ta \u00e1ll a klinika gondoz\u00e1s\u00e1ban. M\u00e1rcius 22-\u00e9n alapbetegs\u00e9ge miatt ker\u00fclt az int\u00e9zm\u00e9nybe, ahol \u00e1llapota miatt altat\u00e1sra \u00e9s l\u00e9legeztet\u00e9sre szorult. A l\u00e9g\u00fatbiztos\u00edt\u00e1s sor\u00e1n \u00e9szlelt t\u00fcnetek miatt v\u00e9gezt\u00e9k el n\u00e1la az \u00fagynevezett PCR t\u00edpus\u00fa, vagyis a v\u00edruskimutat\u00e1son alapul\u00f3 koronav\u00edrus tesztet, mely pozit\u00edvnak bizonyult.\nA kisl\u00e1ny \u00e1llapot\u00e1ban kor\u00e1bban nem utalt semmi koronav\u00edrus fert\u0151z\u00e9sre. A felv\u00e9tele ut\u00e1ni harmadik napon, a megism\u00e9telt mellkasr\u00f6ntgen sor\u00e1n t\u00fcd\u0151gyullad\u00e1sra utal\u00f3 jeleket \u00e9szleltek. A nemzetk\u00f6zi gyakorlatban is m\u00e1r haszn\u00e1lt \u00e9s szakirodalomban javasolt gy\u00f3gyszeres ter\u00e1pia, valamint az intenz\u00edv gondoz\u00e1s hat\u00e1s\u00e1ra a felv\u00e9tele ut\u00e1ni nyolcadik napon a l\u00e9legeztet\u0151 g\u00e9pr\u0151l le tudtuk venni, a t\u00fcd\u0151elv\u00e1ltoz\u00e1sai pedig gy\u00f3gyultak, \u00e1llapota napr\u00f3l-napra jelent\u0151sen javult.\nA beteget a kezdetekt\u0151l megfelel\u0151 v\u00e9d\u0151felszerel\u00e9sben ell\u00e1tott eg\u00e9szs\u00e9g\u00fcgyi dolgoz\u00f3k kezelt\u00e9k, ennek ellen\u00e9re a klinika valamennyi munkat\u00e1rs\u00e1n\u00e1l \u00e9s az \u00e9rintett gyerek csal\u00e1dtagjain\u00e1l is elv\u00e9gezt\u00e9k a koronav\u00edrus tesztet, mely negat\u00edvnak bizonyult.\n\nA kisl\u00e1ny gy\u00f3gyultan t\u00e1vozott a klinik\u00e1r\u00f3l, csak a kontroll vizsg\u00e1latokra kell majd visszaj\u00f6nnie. A csal\u00e1d k\u00e9r\u00e9s\u00e9t \u00e9s a betegjogokat tiszteletben tartva tov\u00e1bbi nyilatkozatot nem ad a Semmelweis Egyetem az esettel kapcsolatban.\n\u00a0\nForr\u00e1s:\u00a0KRI\n\n"}]