[{"date": "2020-04-16 15:03", "url": "https://koronavirus.gov.hu/cikkek/operativ-torzs-harom-korhazban-indult-buntetoeljaras-vedoeszkozok-eltunese-miatt", "h1": "Operat\u00edv t\u00f6rzs: h\u00e1rom k\u00f3rh\u00e1zban indult b\u00fcntet\u0151elj\u00e1r\u00e1s v\u00e9d\u0151eszk\u00f6z\u00f6k elt\u0171n\u00e9se miatt", "body": "\nA k\u00f3rh\u00e1zparancsnokok feljelent\u00e9se alapj\u00e1n h\u00e1rom k\u00f3rh\u00e1zban indult b\u00fcntet\u0151elj\u00e1r\u00e1s v\u00e9d\u0151eszk\u00f6z\u00f6k elt\u0171n\u00e9se miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\nKiss R\u00f3bert ismertette: a k\u00f3rh\u00e1zparancsnokok a v\u00e9d\u0151eszk\u00f6z\u00f6k k\u00e9szletez\u00e9se, rakt\u00e1roz\u00e1s sor\u00e1n t\u00f6bb esetben hi\u00e1nyoss\u00e1got tapasztaltak, \u00e9s jelz\u00e9seik alapj\u00e1n h\u00e1rom k\u00f3rh\u00e1zn\u00e1l indult b\u00fcntet\u0151elj\u00e1r\u00e1s vagyon elleni b\u0171ncselekm\u00e9ny miatt. Literes kiszerel\u00e9s\u0171 fert\u0151tlen\u00edt\u0151k, sz\u00e1jmaszkok, k\u00e9zfert\u0151tlen\u00edt\u0151 g\u00e9lek, fel\u00fcletfert\u0151tlen\u00edt\u0151k, vizsg\u00e1l\u00f3keszty\u0171k, t\u00f6rl\u0151kend\u0151k \u00e9s informatikai eszk\u00f6z\u00f6k is t\u0171ntek el az \u00e9rintett int\u00e9zm\u00e9nyekb\u0151l.\n\u00a0Az alezredes elmondta, hogy p\u00e9nteken a Waberer's logisztikai v\u00e1llalat 17 f\u0151v\u00e1rosi \u00e9s 47 vid\u00e9ki k\u00f3rh\u00e1zba sz\u00e1ll\u00edt egy\u00e9ni v\u00e9d\u0151eszk\u00f6z\u00f6ket. Megjegyezte: a k\u00f3rh\u00e1zakban egyheti k\u00e9szletnek kell rendelkez\u00e9sre \u00e1llnia egy\u00e9ni v\u00e9d\u0151felszerel\u00e9sekb\u0151l.\nBesz\u00e1molt arr\u00f3l is, hogy elfogtak, majd idegenrend\u00e9szeti \u0151rizetbe helyeztek egy Magyarorsz\u00e1gr\u00f3l kitoloncolt - kor\u00e1bban koronav\u00edrus-fert\u0151z\u00e9ssel kezelt - ir\u00e1ni \u00e1llampolg\u00e1rt, aki megsz\u00f6k\u00f6tt a hat\u00f3s\u00e1gi int\u00e9zked\u00e9sek el\u0151l. \u0150t a Terrorelh\u00e1r\u00edt\u00e1si K\u00f6zpont (TEK) kutatta fel \u00e9s a K\u00e9szenl\u00e9ti Rend\u0151rs\u00e9g fogta el. T\u00edz t\u00e1rs\u00e1nak cs\u00fct\u00f6rt\u00f6k\u00f6n kell elhagynia az orsz\u00e1got \"k\u00eds\u00e9r\u00e9ssel t\u00f6rt\u00e9n\u0151 kitoloncol\u00e1s mellett\". Eml\u00e9keztetett arra, hogy az Orsz\u00e1gos Idegenrend\u00e9szeti F\u0151igazgat\u00f3s\u00e1g az\u00e9rt utas\u00edtotta ki a tizenegy, a D\u00e9l-pesti Centrumk\u00f3rh\u00e1zban koronav\u00edrus-fert\u0151z\u00e9ssel kezelt ir\u00e1ni \u00e1llampolg\u00e1rt, mert a k\u00f3rh\u00e1zban m\u00e1rciusban kir\u00edv\u00f3an k\u00f6z\u00f6ss\u00e9gellenes, er\u0151szakos magatart\u00e1st tan\u00fas\u00edtottak, \u00e9s megszegt\u00e9k a j\u00e1rv\u00e1ny\u00fcgyi z\u00e1rlattal kapcsolatos szab\u00e1lyokat is.\n\nA j\u00e1rv\u00e1nyhelyzettel kapcsolatos b\u00fcntet\u0151elj\u00e1r\u00e1sokr\u00f3l sz\u00f3lva k\u00f6z\u00f6lte: 226 elj\u00e1r\u00e1s indult, ebb\u0151l 59 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 62 csal\u00e1s, 13 pedig j\u00e1rv\u00e1ny\u00fcgyi szab\u00e1lyszeg\u00e9s miatt. Gyan\u00fas\u00edtottk\u00e9nt 46 embert hallgattak ki. A kij\u00e1r\u00e1si korl\u00e1toz\u00e1ssal \u00f6sszef\u00fcgg\u00e9sben eddig 19 837 esetben int\u00e9zkedtek, ebb\u0151l 11 166-szor figyelmeztettek, 4465-sz\u00f6r helysz\u00edni b\u00edrs\u00e1got szabtak ki, 4206-szor pedig feljelent\u00e9st tettek. Az elm\u00falt 24 \u00f3r\u00e1ban Budapesten 441-szer int\u00e9zkedtek, 286 embert figyelmeztettek, 76 helysz\u00edni b\u00edrs\u00e1got szabtak ki, 79 embert feljelentettek.\nSzerd\u00e1n t\u00f6megesen megszegt\u00e9k a kij\u00e1r\u00e1si korl\u00e1toz\u00e1s szab\u00e1lyait Szombathelyen, ahol egy z\u00f6ldhullad\u00e9k-t\u00e1rol\u00f3 \u00e9gett h\u00e1rom hekt\u00e1ron - jelezte. A rend\u0151rs\u00e9g lez\u00e1rta az odavezet\u0151 utat, ennek ellen\u00e9re egy k\u00f6zeli bev\u00e1s\u00e1rl\u00f3k\u00f6zpontba k\u00f6r\u00fclbel\u00fcl h\u00e1romsz\u00e1z aut\u00f3ban csal\u00e1dok \u00e9rkeztek, hogy figyelj\u00e9k a t\u0171zolt\u00f3k munk\u00e1j\u00e1t. A rend\u0151r\u00f6k ki\u00fcr\u00edtett\u00e9k a parkol\u00f3t, \u00e9s ahogy vonultak el az aut\u00f3k, megb\u00e9n\u00edtott\u00e1k a k\u00f6rnyez\u0151 utc\u00e1k forgalm\u00e1t is. A rend\u0151rs\u00e9g a kij\u00e1r\u00e1si korl\u00e1toz\u00e1sok szab\u00e1lyainak betart\u00e1s\u00e1t k\u00e9rte mindenkit\u0151l - ismertette.\nKiss R\u00f3bert sz\u00f3lt arr\u00f3l is, hogy az \u00e9rv\u00e9nyben l\u00e9v\u0151 hat\u00f3s\u00e1gi h\u00e1zi karant\u00e9nok sz\u00e1ma cs\u00f6kkent, m\u00e1r csak 12 737 van \u00e9rv\u00e9nyben, ugyanis a 14 napos id\u0151tartamot a legt\u00f6bben m\u00e1r kit\u00f6lt\u00f6tt\u00e9k. A rend\u0151rs\u00e9g 216 996 esetben ellen\u0151rizte a hat\u00f3s\u00e1gi h\u00e1zi karant\u00e9n szab\u00e1lyainak megtart\u00e1s\u00e1t.\nK\u00e9rd\u00e9sre v\u00e1laszolva k\u00f6z\u00f6lte: val\u00f3ban megjelent egy f\u0151v\u00e1rosi hajl\u00e9ktalansz\u00e1ll\u00f3n is a koronav\u00edrus, err\u0151l szerd\u00e1n \u00e9rtes\u00edtette \u0151ket a ment\u0151szolg\u00e1lat. A kontaktuskutat\u00e1s alapj\u00e1n h\u00e1rom embert azonos\u00edtottak, kett\u0151t m\u00e1r meg is tal\u00e1ltak k\u00f6z\u00fcl\u00fck, \"vel\u00fck kapcsolatban a k\u00f3rh\u00e1zi int\u00e9zked\u00e9seket megkezdt\u00e9k\". Felvett\u00e9k a kapcsolatot a f\u0151v\u00e1rosi korm\u00e1nymegb\u00edzottal is, aki int\u00e9zkedett az int\u00e9zm\u00e9ny fert\u0151tlen\u00edt\u00e9s\u00e9r\u0151l. Az int\u00e9zm\u00e9nyvezet\u0151t\u0151l tudj\u00e1k, hogy kedd este kisebb t\u00f6meg alakult ki a sz\u00e1ll\u00f3 el\u0151tt, ez\u00e9rt csoportosan engedt\u00e9k be az embereket. Az operat\u00edv t\u00f6rzs azt k\u00e9rte az int\u00e9zm\u00e9nyvezet\u0151t\u0151l, hogy ha legk\u00f6zelebb indokot l\u00e1t a t\u00f6meges beenged\u00e9sre, akkor ehhez k\u00e9rje a rend\u0151r\u00f6k seg\u00edts\u00e9g\u00e9t - ismertette Kiss R\u00f3bert.\nA hat\u00e1rforgalomr\u00f3l azt mondta, kisebb v\u00e1rakoz\u00e1s Hegyeshalomn\u00e1l van, a bel\u00e9p\u0151 teherforgalomban.\n\u00a0\n\nMTI 2020. \u00e1prilis 16.\n\n"}]