[{"date": "2020-04-17 18:00", "url": "https://koronavirus.gov.hu/cikkek/matol-kedvezobbek-mezogazdasagi-egyszerusitett-munkavallalas-szabalyai", "h1": "M\u00e1t\u00f3l kedvez\u0151bbek a mez\u0151gazdas\u00e1gi egyszer\u0171s\u00edtett munkav\u00e1llal\u00e1s szab\u00e1lyai", "body": "\nA termel\u00e9s zavartalan biztos\u00edt\u00e1sa \u00e9rdek\u00e9ben - szem el\u0151tt tartva az \u00e1gazat speci\u00e1lis munkaer\u0151 ig\u00e9nyeit - m\u00e1t\u00f3l rugalmasabb\u00e1 v\u00e1ltak a mez\u0151gazdas\u00e1gi \u00e1gazatban az egyszer\u0171s\u00edtett foglalkoztat\u00e1s keret\u00e9ben megval\u00f3sul\u00f3 munkav\u00e1llal\u00e1s szab\u00e1lyai.\n\nA n\u00f6v\u00e9nytermeszt\u00e9si \u2013 ide \u00e9rtve a kert\u00e9szeti \u00e1gazatot is -, erd\u0151gazd\u00e1lkod\u00e1si, \u00e1llatteny\u00e9szt\u00e9si, hal\u00e1szati \u00e9s vad\u00e1szati \u00e1gazatba tartoz\u00f3 munkav\u00e9gz\u00e9s keret\u00e9ben megval\u00f3sul\u00f3 alkalmi \u00e9s id\u00e9nymunka eset\u00e9n id\u00e9n az egyszer\u0171s\u00edtett foglalkoztat\u00e1sr\u00f3l sz\u00f3l\u00f3 t\u00f6rv\u00e9nyben el\u0151\u00edrt \u00e9ves id\u0151korl\u00e1t 120 napr\u00f3l 180 napra v\u00e1ltozik mind az id\u00e9nymunka, mind pedig az alkalmi \u00e9s id\u00e9nymunka egy\u00fcttes alkalmaz\u00e1sakor. Tov\u00e1bbi jelent\u0151s k\u00f6nny\u00edt\u00e9s, hogy az alkalmi munka havi id\u0151tartama a kor\u00e1bbi legfeljebb 15 napr\u00f3l 20 napra emelkedett.\nE kedvez\u0151 int\u00e9zked\u00e9sek mellett az Agr\u00e1rminiszt\u00e9rium munkaszuret.hu n\u00e9ven hirdet\u00e9si fel\u00fcletet ind\u00edtott az \u00faj t\u00edpus\u00fa koronav\u00edrus-j\u00e1rv\u00e1ny okozta rendk\u00edv\u00fcli helyzet miatt munkaer\u0151hi\u00e1nnyal k\u00fczd\u0151 v\u00e1llalkoz\u00e1sok \u00e9s az alkalmi munk\u00e1t keres\u0151 munkav\u00e1llal\u00f3k sz\u00e1m\u00e1ra. Ez az online platform inform\u00e1ci\u00f3t ny\u00fajt a munk\u00e1t v\u00e1llalni k\u00edv\u00e1n\u00f3k sz\u00e1m\u00e1ra a mez\u0151gazdas\u00e1gban, \u00e9lelmiszertermel\u0151 szektorban megl\u00e9v\u0151 munkalehet\u0151s\u00e9gekr\u0151l az orsz\u00e1g eg\u00e9sz ter\u00fclet\u00e9n.\nA hazai mez\u0151gazdas\u00e1gnak a j\u00e1rv\u00e1ny idej\u00e9n is biztos\u00edtania kell az \u00e9lelmiszer-ell\u00e1t\u00e1st, fontos, hogy a magyar emberek folyamatosan hozz\u00e1jussanak a megfelel\u0151 min\u0151s\u00e9g\u0171 t\u00e1pl\u00e1l\u00e9koz. Ez\u00e9rt mindent meg kell tenni annak \u00e9rdek\u00e9ben, hogy a gazd\u00e1k a sz\u00fcks\u00e9ges term\u00e9keket meg tudj\u00e1k termelni, amihez sz\u00fcks\u00e9g van kell\u0151 sz\u00e1m\u00fa munkaer\u0151re.\nEzen int\u00e9zked\u00e9sek hozz\u00e1j\u00e1rulnak a mez\u0151gazdas\u00e1g tavaszt\u00f3l \u0151szig tart\u00f3 megn\u00f6vekedett munkaig\u00e9ny\u00e9nek jobb ell\u00e1t\u00e1s\u00e1hoz, ezzel seg\u00edts\u00e9get ny\u00fajtva az \u00e1gazatban tev\u00e9kenyked\u0151 v\u00e1llalkoz\u00e1soknak \u00e9s dolgoz\u00f3knak.\n\n(AM Sajt\u00f3iroda)\n\n"}]