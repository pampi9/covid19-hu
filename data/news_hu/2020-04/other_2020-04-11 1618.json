[{"date": "2020-04-11 16:18", "url": "https://koronavirus.gov.hu/cikkek/uj-eszkozokkel-bovul-legi-egeszsegugyi-kiuritesi-kepesseg", "h1": "\u00daj eszk\u00f6z\u00f6kkel b\u0151v\u00fcl a l\u00e9gi eg\u00e9szs\u00e9g\u00fcgyi ki\u00fcr\u00edt\u00e9si k\u00e9pess\u00e9g", "body": "\nGyors, biztons\u00e1gos \u00e9s izol\u00e1lt betegsz\u00e1ll\u00edt\u00e1st tesznek lehet\u0151v\u00e9 azok az izol\u00e1ci\u00f3s kapszul\u00e1k, amelyek \u00e1prilis 9-\u00e9n \u00e9rkeztek meg haz\u00e1nkba. Ezek az \u00faj eszk\u00f6z\u00f6k a Magyar Honv\u00e9ds\u00e9g l\u00e9gi eg\u00e9szs\u00e9g\u00fcgyi ki\u00fcr\u00edt\u00e9si k\u00e9pess\u00e9g\u00e9t b\u0151v\u00edtik majd.\n\n\nFigyelemmel az \u00faj koronav\u00edrus-j\u00e1rv\u00e1ny okozta vesz\u00e9lyhelyzetre, \u00fagynevezett izol\u00e1ci\u00f3s kapszul\u00e1kkal b\u0151v\u00fcl az Airbus A-319-es rep\u00fcl\u0151g\u00e9pek felszerelts\u00e9ge, amelyek kapcs\u00e1n dr. Horv\u00e1th P\u00e9ter orvos ezredes, a Magyar Honv\u00e9ds\u00e9g eg\u00e9szs\u00e9g\u00fcgyi f\u0151n\u00f6k\u00e9nek helyettese elmondta: \u201eezek a kapszul\u00e1k a biztons\u00e1gos betegsz\u00e1ll\u00edt\u00e1sban ny\u00fajtanak nek\u00fcnk hatalmas seg\u00edts\u00e9get. Mindenki tudja, hogy a COVID-19-es j\u00e1rv\u00e1ny miatt erre nagy sz\u00fcks\u00e9g lehet.\u201d\n\nDr. Horv\u00e1th P\u00e9ter hozz\u00e1tette: az eszk\u00f6z\u00f6ket az\u00e9rt v\u00e1s\u00e1rolta meg a Magyar Honv\u00e9ds\u00e9g, hogy az eg\u00e9szs\u00e9g\u00fcgyi l\u00e9gi ki\u00fcr\u00edt\u00e9s k\u00e9pess\u00e9ggel is b\u00edr\u00f3 Airbus A-319 t\u00edpus\u00fa rep\u00fcl\u0151g\u00e9peken biztons\u00e1gos, fert\u0151z\u00e9svesz\u00e9lyt\u0151l mentes k\u00f6r\u00fclm\u00e9nyek k\u00f6z\u00f6tt, gyorsan hazasz\u00e1ll\u00edthassanak b\u00e1rkit. \u201eEz az eszk\u00f6z lehet\u0151s\u00e9get ny\u00fajt arra, hogy p\u00e9ld\u00e1ul k\u00fclf\u00f6ldi misszi\u00f3kb\u00f3l hazasz\u00e1ll\u00edtsunk esetlegesen fert\u0151z\u00f6tt betegeket is. Nem csak a rep\u00fcl\u0151eszk\u00f6z\u00f6k\u00f6n t\u00f6rt\u00e9n\u0151 felhaszn\u00e1l\u00e1sra alkalmas, hanem a betegek f\u00f6ldi sz\u00e1ll\u00edt\u00e1s\u00e1t is megk\u00f6nny\u00edti\u201d \u2013 fogalmazott a Magyar Honv\u00e9ds\u00e9g eg\u00e9szs\u00e9g\u00fcgyi f\u0151n\u00f6k\u00e9nek helyettese, aki kiemelte azt is, hogy ez a kapszula arra k\u00e9pes, hogy k\u00f6r\u00fclbel\u00fcl 8-10 \u00f3r\u00e1n kereszt\u00fcl biztos\u00edtsa a beteg a stabil sz\u00e1ll\u00edt\u00e1s\u00e1t \u00fagy, hogy k\u00f6zben megakad\u00e1lyozza az esetleges tov\u00e1bbi fert\u0151z\u00e9s lehet\u0151s\u00e9g\u00e9t.\nA cseh forgalmaz\u00f3t\u00f3l \u00e9rkez\u0151 k\u00e9szleteket az MH Eg\u00e9szs\u00e9g\u00fcgyi K\u00f6zpont Ment\u0151 Oszt\u00e1lya, valamint az MH 59. Szentgy\u00f6rgyi Dezs\u0151 Rep\u00fcl\u0151b\u00e1zis emberei az MH Eg\u00e9szs\u00e9g\u00fcgyi K\u00f6zpont T\u00fcnde utcai objektum\u00e1ban vett\u00e9k \u00e1t. A kecskem\u00e9ti katon\u00e1k m\u00e9g a nap folyam\u00e1n meg is kezdt\u00e9k az eszk\u00f6z haszn\u00e1lat\u00e1nak begyakorl\u00e1s\u00e1t.\n\n\n\nforr\u00e1s:\u00a0https://honvedelem.hu/cikk/uj-eszkozokkel-bovul-az-legi-egeszsegugyi-kiuritesi-kepesseg/\n\n"}]