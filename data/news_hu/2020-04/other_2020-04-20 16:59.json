[{"date": "2020-04-20 16:59", "url": "https://koronavirus.gov.hu/cikkek/orban-majus-elejen-varhato-kilabalasi-terv-bemutatasa", "h1": "Orb\u00e1n: m\u00e1jus elej\u00e9n v\u00e1rhat\u00f3 a kil\u00e1bal\u00e1si terv bemutat\u00e1sa", "body": "\nM\u00e1jus 3-\u00e1n Magyarorsz\u00e1g k\u00e9pes lesz arra, hogy - t\u00f6bb orsz\u00e1g tapasztalat\u00e1t is figyelembe v\u00e9ve - legyen egy kil\u00e1bal\u00e1si, visszat\u00e9r\u00e9si terve - mondta Orb\u00e1n Viktor minisztereln\u00f6k h\u00e9tf\u0151n a M\u00e1ria R\u00e1di\u00f3nak adott interj\u00faban.\n\nA korm\u00e1nyf\u0151 a koronav\u00edrus-j\u00e1rv\u00e1nnyal kapcsolatban \u00fagy sz\u00e1mol: m\u00e1jus 3-\u00e1n el\u00e9ri az orsz\u00e1g \"a teljes \u00f6nv\u00e9delmi k\u00e9pess\u00e9get\", \u00e9s onnant\u00f3l megengedheti mag\u00e1nak, hogy l\u00e9p\u00e9sr\u0151l l\u00e9p\u00e9sre megpr\u00f3b\u00e1ljon visszat\u00e9rni a megszokott, norm\u00e1lis \u00e9let ker\u00e9kv\u00e1g\u00e1s\u00e1ba.\n\"De err\u0151l majd m\u00e1jus 3-\u00e1n, 4-\u00e9n tudok legkor\u00e1bban besz\u00e9lni, hamarabb nem, de rem\u00e9lem, hogy akkor m\u00e1r - t\u00f6bb orsz\u00e1g tapasztalat\u00e1val felv\u00e9rtezve - egy higgadt, nyugodt, komolyan vehet\u0151 tervet tudok bemutatni az orsz\u00e1gnak\" - mondta.\nOrb\u00e1n Viktor hozz\u00e1tette: az is k\u00e9rd\u00e9s, hogy a most \"t\u00fcd\u0151l\u00f6v\u00e9st\" kapott magyar gazdas\u00e1g sebei mikor gy\u00f3gyulnak be. A v\u00e1laszra k\u00fcl\u00f6nb\u00f6z\u0151 iskol\u00e1k l\u00e9teznek, \u0151 a m\u00e9rs\u00e9kelt ir\u00e1nyzathoz tartozik: a bek\u00f6vetkez\u0151 visszaes\u00e9st kisebbnek l\u00e1tja, mint a legt\u00f6bben, a visszat\u00e9r\u00e9st azonban lassabbnak, mint a legoptimist\u00e1bbak - k\u00f6z\u00f6lte. \u00dagy gondolja, hogy j\u00f6v\u0151 ilyenkor egy olyan gazdas\u00e1gr\u00f3l lehet majd besz\u00e9lni, amely azt a teljes\u00edtm\u00e9nyt k\u00e9pes ny\u00fajtani, mint amit k\u00e9t h\u00f3nappal ezel\u0151tt.\nA minisztereln\u00f6k r\u00e1mutatott: most sincs garancia arra, hogy a j\u00e1rv\u00e1nyt siker\u00fcl ellen\u0151rz\u00e9s alatt tartani, ez\u00e9rt az a k\u00e9rd\u00e9s, mire k\u00e9sz\u00edts\u00e9k fel az orsz\u00e1got. Azt mondta, egy kereszt\u00e9ny forgat\u00f3k\u00f6nyvet alkotott meg, azaz \"rem\u00e9nykedj a legjobban, \u00e9s k\u00e9sz\u00fclj a legrosszabbra\". A legjobban rem\u00e9nykedik, vagyis hogy \"a legkisebb vesztes\u00e9ggel jutunk t\u00fal ezen a szakaszon\", de a legrosszabbra k\u00e9sz\u00fcl, ami nem m\u00e1s, mint az a helyzet, amikor nem siker\u00fcl a j\u00e1rv\u00e1ny terjed\u00e9s\u00e9t kontroll alatt tartani, \u00e9s elszabadul - fejtette ki.\nFel kell m\u00e9rni - mondta Orb\u00e1n Viktor -, hogy ha ez bek\u00f6vetkezik, akkor nagys\u00e1grendileg mennyi beteg lesz, k\u00f6z\u00fcl\u00fck h\u00e1nynak kell majd k\u00f3rh\u00e1zi \u00e1gyat, intenz\u00edv ell\u00e1t\u00e1st, l\u00e9legeztet\u0151g\u00e9pet biztos\u00edtani. \"Kell k\u00e9sz\u00edteni egy haditervet, hogy mindezt hogyan \u00e9rj\u00fck el. Most ebben a munk\u00e1ban \u00e9lem a mindennapjaimat\" - jelezte.\n\n\u00a0Arra sz\u00e1m\u00edt, m\u00e1jus 3-\u00e1ra az orsz\u00e1g el\u00e9ri azt a felk\u00e9sz\u00fclts\u00e9gi szintet, amikor kijelenthet\u0151: van annyi orvos, \u00e1pol\u00f3, k\u00f3rh\u00e1zi \u00e1gy \u00e9s l\u00e9legeztet\u0151k\u00e9sz\u00fcl\u00e9k, hogy a v\u00edrus elszabadul\u00e1s\u00e1nak eset\u00e9n is minden koronav\u00edrusos beteget fogadni tudnak a k\u00f3rh\u00e1zakban.\nOrb\u00e1n Viktor arr\u00f3l is besz\u00e9lt, hogy a jelenlegi helyzetben id\u0151nk\u00e9nt m\u00e9g t\u00f6bbet tal\u00e1lkozik emberekkel, mint kamp\u00e1ny idej\u00e9n, mert a felk\u00e9sz\u00fcl\u00e9s az eg\u00e9szs\u00e9g\u00fcgyi v\u00e1ls\u00e1ghelyzetre nagyon sok szem\u00e9lyes tal\u00e1lkoz\u00f3t, konzult\u00e1ci\u00f3t, ellen\u0151rz\u00e9st tesz sz\u00fcks\u00e9gess\u00e9. \"Sz\u00e1z\u00e1val tal\u00e1lkozom mindenfajta olyan emberekkel, akik k\u00edv\u00fcl vannak a politika klasszikus vil\u00e1g\u00e1n\", papokkal, orvosokkal, \u00e1pol\u00f3kkal, betegekkel - mondta.\n\u00a0A jelmondata \u00fagy hangzik - folytatta -, hogy \"egyed\u00fcl sohasem lehetsz el\u00e9g okos, mindig seg\u00edts\u00e9gre van sz\u00fcks\u00e9ged\", ez\u00e9rt min\u00e9l t\u00f6bb tud\u00e1st \u00e9s megk\u00f6zel\u00edt\u00e9st igyekszik bevonni a d\u00f6nt\u00e9sekbe, ami magyark\u00e9nt nem neh\u00e9z, mert a magyar szakemberek k\u00f6z\u00f6tt \"a vil\u00e1g legjobban felk\u00e9sz\u00fclt kopony\u00e1i\" vannak.\nId\u00e9zte p\u00e9ld\u00e1ul Barab\u00e1si Albert-L\u00e1szl\u00f3 h\u00e1l\u00f3zatkutat\u00f3t, aki m\u00e1r \u00f6t \u00e9ve meg\u00edrta, hogy a vil\u00e1g megapoliszok szerint val\u00f3 fejl\u0151d\u00e9se valamilyen t\u00edpus\u00fa j\u00e1rv\u00e1nyt hozni fog k\u00f6r\u00fclbel\u00fcl ebben az id\u0151szakban.\nA minisztereln\u00f6k \u00fagy \u00e9rt\u00e9kelt: a magyarok baj idej\u00e9n nyitottabbak, meg\u00e9rt\u0151bbek, seg\u00edt\u0151k\u00e9szebbek, m\u00edg amikor \"szalad a szek\u00e9r\", akkor a magabiztoss\u00e1gnak \"m\u00e1r a kem\u00e9nys\u00e9gbe hajl\u00f3 v\u00e1ltozat\u00e1t\" l\u00e1tja a magyar \u00e9letben.\nA korm\u00e1nyf\u0151 az interj\u00fa v\u00e9g\u00e9n arr\u00f3l besz\u00e9lt, hogy a magyarok kaptak \"egy figyelmeztet\u0151 jelet\": m\u00e1r \u00e9ppen kezdtek j\u00f3l menni a dolgok, belend\u00fclt a gazdas\u00e1g, n\u0151ttek a b\u00e9rek, mindenkinek volt munk\u00e1ja, de \"kaptunk egy figyelmeztet\u00e9st, amely arr\u00f3l sz\u00f3lt, hogy j\u00f3, j\u00f3, persze, fontos dolog, hogy j\u00f3l \u00e9ljetek, de ne feledkezzetek el arr\u00f3l, hogyan kell sz\u00e9pen \u00e9lni\". A j\u00f3 \u00e9let ugyanis nem hoz mag\u00e1val automatikusan sz\u00e9p \u00e9letet - mondta.\nMegjegyezte, itt kell keresg\u00e9lni a most \u00e1t\u00e9ltek \u00e9rtelm\u00e9t: \"\u00e9ljetek a lehet\u0151s\u00e9gekkel, gazdagodjatok, legyen \u00e1ll\u00e1sotok, t\u00f6bb is ak\u00e1r, meg \u00faj aut\u00f3tok (...), ez mind fontos, de ne feledkezzetek el arr\u00f3l, hogy ez \u00f6nmag\u00e1ban nem hoz emelkedett \u00e9s sz\u00e9p \u00e9letet, ahhoz er\u0151fesz\u00edt\u00e9st kell tennetek szem\u00e9lyesen (...), \u00e9s bizonyos dolgokr\u00f3l nem feledkezhettek el\". Nem lehet elfeledkezni p\u00e9ld\u00e1ul egym\u00e1sr\u00f3l: \"azokr\u00f3l az emberekr\u0151l, akikkel most \u00f6ssze vagytok z\u00e1rva otthon, \u00e9s csak akkor lesz sz\u00e9p \u00e9letetek, hogy ha azokkal az emberekkel is sz\u00e9pen tudtok egy\u00fctt \u00e9lni, \u00e9s ezen a p\u00e9nz nem fog seg\u00edteni\" - fejtette ki.\n\nMTI 2020. \u00e1prilis 20.\n\n"}]