[{"date": "2020-04-08 13:04", "url": "https://koronavirus.gov.hu/cikkek/fertotlenitoszert-hamisitottak-rendorok-elfogtak-oket", "h1": "Fert\u0151tlen\u00edt\u0151szert hamis\u00edtottak, a rend\u0151r\u00f6k elfogt\u00e1k \u0151ket", "body": "\nA K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda \u00e9s a Budapesti Rend\u0151r-f\u0151kapt\u00e1nys\u00e1g munkat\u00e1rsai fert\u0151tlen\u00edt\u0151t hamis\u00edt\u00f3 band\u00e1t f\u00fcleltek le. Az okozott k\u00e1r t\u00f6bb mint 22 milli\u00f3 forint.\n\n\nA Nemzeti Nyomoz\u00f3 Iroda inform\u00e1ci\u00f3ja alapj\u00e1n gyan\u00fa mer\u00fclt fel arra, hogy egy k\u0151b\u00e1nyai h\u00e1zban hamis fert\u0151tlen\u00edt\u0151szert \u00e1ll\u00edtanak el\u0151, amit azut\u00e1n ismer\u0151s\u00f6k\u00f6n kereszt\u00fcl eladnak.\u00a0\nA Budapesti Rend\u0151r-f\u0151kapit\u00e1nys\u00e1g X. ker\u00fcleti Rend\u0151rkapit\u00e1nys\u00e1g nyomoz\u00f3i 2020. \u00e1prilis 7-\u00e9n d\u00e9lut\u00e1n kimentek a megadott c\u00edmre, ahol m\u00e1r t\u00f6bb ember kereste a h\u00e1zban lak\u00f3kat. A rend\u0151r\u00f6k igazoltatt\u00e1k \u0151ket, ekkor kider\u00fclt, hogy a p\u00e9nz\u00fcket szerett\u00e9k volna visszakapni, mert r\u00e1j\u00f6ttek, hogy a k\u00e9zfert\u0151tlen\u00edt\u0151 nem v\u00edrus\u00f6l\u0151.\nA rend\u0151r\u00f6k kutat\u00e1st tartottak a Lad\u00e1nyi utcai h\u00e1zban, ahol nagy mennyis\u00e9g\u0171 alkoholt, glicerint \u00e9s t\u00f6bb mint ezer legy\u00e1rtott, elad\u00e1sra v\u00e1r\u00f3 \u201eAntiviral Plus\u201d felirat\u00fa flakont tal\u00e1ltak. A k\u0151b\u00e1nyai nyomoz\u00f3k a helysz\u00ednen elfogt\u00e1k az 53 \u00e9ves H. Zsoltot \u00e9s l\u00e1ny\u00e1t, a 19 \u00e9ves H. Vikt\u00f3ri\u00e1t. A f\u00e9rfit \u00e9s a n\u0151t el\u0151\u00e1ll\u00edtott\u00e1k, \u0151rizetbe vett\u00e9k \u00e9s gyan\u00fas\u00edtottk\u00e9nt hallgatt\u00e1k ki. A nyomoz\u00e1s sor\u00e1n kider\u00fclt, hogy a 47 \u00e9ves B. Erika \u00e9s ismer\u0151se b\u00edzta meg az ap\u00e1t \u00e9s l\u00e1ny\u00e1t a \u201efert\u0151tlen\u00edt\u0151szer\u201d gy\u00e1rt\u00e1s\u00e1val, ugyanis az 53 \u00e9ves f\u00e9rfi horg\u00e1szcsali el\u0151\u00e1ll\u00edt\u00e1s\u00e1val foglalkozik.\nMegb\u00edz\u00f3jukat, az 51 \u00e9ves S. L\u00e1szl\u00f3t II. ker\u00fclti lak\u00e1s\u00e1n fogt\u00e1k el a rend\u0151r\u00f6k, ismer\u0151se, a 47 \u00e9ves B. Erika pedig bement a X. ker\u00fcleti Rend\u0151rkapit\u00e1nys\u00e1gra, ahol \u0151rizetbe vett\u00e9k \u00e9s gyan\u00fas\u00edtottk\u00e9nt hallgatt\u00e1k ki \u0151ket.\n\nLak\u00e1sukn\u00e1l, a gar\u00e1zsban 60 liter alkoholt \u00e9s egy\u00e9b anyagokat foglaltak le a rend\u0151r\u00f6k.A nyomoz\u00e1s adatai szerint S. L\u00e1szl\u00f3 \u00e9s ismer\u0151se 2020. m\u00e1rcius 14-e k\u00f6r\u00fcl \u00e1llapodott meg H. Zsolttal \u00e9s l\u00e1ny\u00e1val, hogy k\u00e9zfert\u0151tlen\u00edt\u0151ket gy\u00e1rtanak, amit azt\u00e1n el is adtak ismer\u0151s\u00f6k\u00f6n kereszt\u00fcl. A csal\u00e1ssal okozott k\u00e1r t\u00f6bb mint 22 milli\u00f3 forint, ugyanis egy f\u00e9rfi \u2013 t\u00f6bb r\u00e9szletben \u2013 ennyit utalt \u00e1t a csal\u00f3knak.\nA Budapesti Rend\u0151r-f\u0151kapit\u00e1nys\u00e1g X. ker\u00fcleti Rend\u0151rkapit\u00e1nys\u00e1ga a k\u00e9t f\u00e9rfit \u00e9s a k\u00e9t n\u0151t jelent\u0151s \u00e9rt\u00e9kre \u00fczletszer\u0171en, b\u0171nsz\u00f6vets\u00e9gben \u00e9s k\u00f6zvesz\u00e9ly helysz\u00edn\u00e9n elk\u00f6vetett csal\u00e1s b\u0171ntett megalapozott gyan\u00faja miatt hallgatta ki gyan\u00fas\u00edtottk\u00e9nt, majd \u0151rizetbe v\u00e9tel\u00fck mellett el\u0151terjeszt\u00e9st tett letart\u00f3ztat\u00e1suk ind\u00edtv\u00e1nyoz\u00e1s\u00e1ra.\n\u00a0\nForr\u00e1s: Police.hu\n\n"}]