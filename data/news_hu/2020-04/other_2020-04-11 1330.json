[{"date": "2020-04-11 13:30", "url": "https://koronavirus.gov.hu/cikkek/operativ-torzs-mar-tobb-mint-tizezer-szabalysertest-eszlelt-rendorseg", "h1": "Operat\u00edv t\u00f6rzs: m\u00e1r t\u00f6bb mint t\u00edzezer szab\u00e1lys\u00e9rt\u00e9st \u00e9szlelt a rend\u0151rs\u00e9g", "body": "\nT\u00f6bb mint t\u00edzezer szab\u00e1lys\u00e9rt\u00e9st \u00e9szlelt a rend\u0151rs\u00e9g a kij\u00e1r\u00e1si korl\u00e1toz\u00e1s megszeg\u00e9s\u00e9vel kapcsolatban - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szombati online sajt\u00f3t\u00e1j\u00e9koztat\u00f3n.\n\nKiss R\u00f3bert elmondta: 6451 esetben figyelmeztet\u00e9ssel \u00e9ltek, 2062 helysz\u00edni b\u00edrs\u00e1got szabtak ki, 2082 feljelent\u00e9st tettek. Budapesten p\u00e9nteken 941 szab\u00e1lys\u00e9rt\u00e9st \u00e9szleltek. 663 esetben figyelmeztett\u00e9k a szab\u00e1lyszeg\u0151ket (eddig ez a legt\u00f6bb egy nap alatt), 183 helysz\u00edni b\u00edrs\u00e1got szabtak ki, 95 feljelent\u00e9s tettek.\nBesz\u00e1molt arr\u00f3l is, hogy egy koronav\u00edrus-fert\u0151z\u00f6tt beteg p\u00e9nteken enged\u00e9ly n\u00e9lk\u00fcl elhagyta az Uzsoki k\u00f3rh\u00e1zat, majd visszament; a XIV. ker\u00fcleti rend\u0151rkapit\u00e1nys\u00e1g b\u00fcntet\u0151elj\u00e1r\u00e1st ind\u00edtott ellene. Hozz\u00e1tette: eddig 17 490 h\u00e1zi karant\u00e9nt rendeltek el, melyeket 163 413 alkalommal ellen\u0151riztek, ennek sor\u00e1n 605 szab\u00e1lys\u00e9rt\u00e9si feljelent\u00e9st tettek, 84 alkalommal figyelmeztettek, illetve 503 helysz\u00edni b\u00edrs\u00e1got szabtak ki. Az \u00fczletek nyitvatart\u00e1s\u00e1nak ellen\u0151rz\u00e9sekor 71 szab\u00e1lys\u00e9rt\u00e9si feljelent\u00e9st, 53 figyelmeztet\u00e9st \u00e9s 39 helysz\u00edni b\u00edrs\u00e1got alkalmaztak.\nElmondta: a magyar-rom\u00e1n hat\u00e1ron munkav\u00e9gz\u00e9s c\u00e9lj\u00e1b\u00f3l 30 kilom\u00e9teres k\u00f6rzetben enged\u00e9lyezik az ing\u00e1z\u00e1st, erre p\u00e9ntekt\u0151l ig\u00e9nybe vehet\u0151k az \u00e1tkel\u0151k Kiszomborn\u00e1l, Nagylakn\u00e1l, Gyul\u00e1n\u00e1l, M\u00e9hker\u00e9kn\u00e9l, \u00c1rt\u00e1ndn\u00e1l, L\u00e9tav\u00e9rtesn\u00e9l, V\u00e1llajn\u00e1l \u00e9s Csengersim\u00e1n\u00e1l.\nKiss R\u00f3bert ismertette: p\u00e9nteken \u00e9s szombaton \u00f6t rep\u00fcl\u0151g\u00e9p - n\u00e9gy K\u00edn\u00e1b\u00f3l \u00e9s egy D\u00e9l-Kore\u00e1b\u00f3l - \u00e9rkezett Budapestre v\u00e9d\u0151felszerel\u00e9sekkel. Hoztak 5,1 milli\u00f3 maszkot, 20 ezer tesztet \u00e9s 5 ezer p\u00e1r keszty\u0171t.\nK\u00e9rd\u00e9sre v\u00e1laszolva Kiss R\u00f3bert elmondta: azokon a telep\u00fcl\u00e9seken, amelyeken a polg\u00e1rmesterek k\u00e9rik, a rend\u0151rs\u00e9g seg\u00edti a k\u00f6zter\u00fcletek, nyilv\u00e1nos helyek lez\u00e1r\u00e1s\u00e1ra vonatkoz\u00f3 helyi rendelkez\u00e9sek betart\u00e1s\u00e1t. A bev\u00e1s\u00e1rl\u00f3k\u00f6zpontok rendj\u00e9re vonatkoz\u00f3 felvet\u00e9ssel kapcsolatban arra h\u00edvta fel a figyelmet, hogy mag\u00e1nter\u00fcleteken az \u00fczemeltet\u0151k feladata a szab\u00e1lyok betartat\u00e1sa, ugyanakkor hangs\u00falyozta, a rend\u0151rs\u00e9g mindenkit\u0151l a korl\u00e1toz\u00e1sok betart\u00e1s\u00e1t k\u00e9ri. G\u00e1l Krist\u00f3f, az ORFK sz\u00f3viv\u0151je elmondta: az operat\u00edv t\u00f6rzs legk\u00f6zelebb kedden tart t\u00e1j\u00e9koztat\u00f3t.\nAz \u00fcgyeleti k\u00f6zpont az \u00fcnnepek alatt is dolgozik, a koronavirus.gov.hu oldalon mindv\u00e9gig megismerhet\u0151k az aktu\u00e1lis adatok, tudnival\u00f3k.\n\n\u00a0\nMTI 2020. \u00e1pr. 11.\n\n"}]