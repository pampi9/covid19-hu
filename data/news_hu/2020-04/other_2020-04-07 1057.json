[{"date": "2020-04-07 10:57", "url": "https://koronavirus.gov.hu/cikkek/ket-szazalekkal-csokken-szocialis-hozzajarulasi-ado-merteke", "h1": "K\u00e9t sz\u00e1zal\u00e9kkal cs\u00f6kken a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9ke", "body": "\nA koronav\u00edrus-j\u00e1rv\u00e1ny miatti \u00faj gazdas\u00e1gv\u00e9delmi int\u00e9zked\u00e9sek mellett a korm\u00e1ny n\u00e9h\u00e1ny kor\u00e1bbi d\u00f6nt\u00e9st is meg szeretne \u0151rizni, ilyen az is, hogy k\u00e9t sz\u00e1zal\u00e9kkal cs\u00f6kken a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9ke - mondta Varga Mih\u00e1ly p\u00e9nz\u00fcgyminiszter kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA t\u00e1rcavezet\u0151 elmondta, a korm\u00e1ny \u00e1ltal kidolgozott gazdas\u00e1gv\u00e9delmi akci\u00f3terv \u00e9rt\u00e9ke a nemzeti \u00f6sszterm\u00e9k (GDP) 18-20 sz\u00e1zal\u00e9ka k\u00f6r\u00fcl van. A koronav\u00edrus-j\u00e1rv\u00e1ny miatt kidolgozott program a m\u00e1sodik f\u00e1zisban j\u00e1r, \u00e9s tov\u00e1bb b\u0151v\u00edthet\u0151, ha erre sz\u00fcks\u00e9g van. \"Ha \u00fagy l\u00e1tjuk, hogy nem elegend\u0151 a munkahelyteremt\u00e9s \u00e9rdek\u00e9ben ez a mostani szakasz, akkor a korm\u00e1nynak tov\u00e1bbi l\u00e9p\u00e9seket kell hoznia\" - fogalmazott.\nKit\u00e9rt arra is, l\u00e9trehoznak az idei k\u00f6lts\u00e9gvet\u00e9sben egy v\u00e9dekez\u00e9si alapot, amelynek az \u00e9rt\u00e9ke 634 milli\u00e1rd forint \u00e9s egy gazdas\u00e1gv\u00e9delmi alapot 1345 milli\u00e1rd forinttal. Ez azt jelenti, hogy mintegy 2000 milli\u00e1rd forint \"mozdul meg\" a k\u00f6lts\u00e9gvet\u00e9sben - f\u0171zte hozz\u00e1.\nR\u00e1mutatott, van egy harmadik alap is, amely az Eur\u00f3pai Uni\u00f3b\u00f3l (EU) \u00e9rkez\u0151 forr\u00e1sokat kezeli, ez azonban egyel\u0151re \u00fcres, ugyanis az uni\u00f3t\u00f3l - az \u00e1lh\u00edrek ellen\u00e9re - nem \u00e9rkezett t\u00e1mogat\u00e1s a j\u00e1rv\u00e1ny elleni v\u00e9dekez\u00e9sre. Az EU olyan forr\u00e1sokat k\u00edv\u00e1n el\u0151re hozni, amelyek egy\u00e9bk\u00e9nt is j\u00e1rtak volna az orsz\u00e1gnak, mint p\u00e9ld\u00e1ul a koh\u00e9zi\u00f3s alapban rendelkez\u00e9sre \u00e1ll\u00f3 \u00f6sszegek.\n\"Ezzel az a probl\u00e9ma, hogy Magyarorsz\u00e1g a p\u00e1ly\u00e1zatokat m\u00e1r ki\u00edrta, a t\u00e1mogat\u00e1sok jelent\u0151s r\u00e9sze le van k\u00f6tve, teh\u00e1t ez likvidit\u00e1sban, p\u00e9nz\u00fcgyi seg\u00edts\u00e9gben annyit jelent csak, hogy el\u0151r\u00e9bb hoznak olyan kifizet\u00e9seket, amelyekre k\u00e9s\u0151bb ker\u00fclt volna sor, plusz p\u00e9nzt ez \u00f6nmag\u00e1ban nem jelent\" - hangs\u00falyozta.\nA t\u00e1rcavezet\u0151 elmondta azt is, az elm\u00falt \u00e9vekben fegyelmezett \u00e1llamh\u00e1ztart\u00e1s-gazd\u00e1lkod\u00e1st alak\u00edtottak ki, \u00edgy 3 sz\u00e1zal\u00e9k alatt alakult a hi\u00e1ny; tavaly ez \u00e9ppen 2 sz\u00e1zal\u00e9k volt. Ezzel p\u00e1rhuzamosan folyamatosan cs\u00f6kkent az \u00e1llamad\u00f3ss\u00e1g m\u00e9rt\u00e9ke is: 2010-ben ez a GDP t\u00f6bb mint 80 sz\u00e1zal\u00e9ka, tavaly pedig a 66 sz\u00e1zal\u00e9ka volt.\nHozz\u00e1tette, most az a d\u00f6nt\u00e9s sz\u00fcletett, hogy a j\u00e1rv\u00e1ny miatt a hi\u00e1nyt egy kicsit \"elengedhetik\", de tov\u00e1bbra is 3 sz\u00e1zal\u00e9k alatt pr\u00f3b\u00e1lj\u00e1k tartani: a 2,7 sz\u00e1zal\u00e9kos hi\u00e1ny k\u00f6zel ezer milli\u00e1rd forintos plusz mozg\u00e1steret enged.\nK\u00e9rd\u00e9sre elmondta azt is, nem tervez k\u00fclf\u00f6ldi hitelt felvenni a korm\u00e1ny, hiszen Magyarorsz\u00e1g olyan stabil p\u00e9nz\u00fcgyi p\u00e1ly\u00e1ra ker\u00fclt az elm\u00falt \u00e9vekben, ami lehet\u0151v\u00e9 teszi, hogy saj\u00e1t forr\u00e1sokb\u00f3l teremtse meg a koronav\u00edrus-j\u00e1rv\u00e1ny miatt sz\u00fcks\u00e9ges gazdas\u00e1gv\u00e9delmi program lehet\u0151s\u00e9g\u00e9t.\n\u00a0\nForr\u00e1s: MTI\n\n"}]