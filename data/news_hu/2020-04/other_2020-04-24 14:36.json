[{"date": "2020-04-24 14:36", "url": "https://koronavirus.gov.hu/cikkek/ma-tobb-korhazba-erkezik-jelentos-mennyisegu-vedoeszkoz-szallitmany", "h1": "Ma is t\u00f6bb k\u00f3rh\u00e1zba \u00e9rkezik jelent\u0151s mennyis\u00e9g\u0171 v\u00e9d\u0151eszk\u00f6z-sz\u00e1ll\u00edtm\u00e1ny", "body": "\nP\u00e9nteken is t\u00f6bb k\u00f3rh\u00e1zba \u00e9rkezik jelent\u0151s mennyis\u00e9g\u0171 v\u00e9d\u0151eszk\u00f6z-sz\u00e1ll\u00edtm\u00e1ny - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a p\u00e9nteki online sajt\u00f3t\u00e1j\u00e9koztat\u00f3n, \u00e9s arra k\u00e9rte a lakoss\u00e1got, a h\u00e9tv\u00e9g\u00e9n is tarts\u00e1k be a korl\u00e1toz\u00f3 szab\u00e1lyokat, ne vesz\u00e9lyeztess\u00e9k saj\u00e1t eg\u00e9szs\u00e9g\u00fcket, illetve m\u00e1sok\u00e9t.\n\n\nLakatos Tibor ezredes elmondta: folyamatosan ell\u00e1tj\u00e1k a k\u00f3rh\u00e1zakat v\u00e9d\u0151felszerel\u00e9sekkel, p\u00e9nteken t\u00f6bb helyre is \u00e9rkezik sz\u00e1ll\u00edtm\u00e1ny. Budapesten a Bajcsy-Zsilinszky K\u00f3rh\u00e1zba, a D\u00e9l-pesti Centrumk\u00f3rh\u00e1zba, az Orsz\u00e1gos Orvosi Rehabilit\u00e1ci\u00f3s Int\u00e9zetbe \u00e9s a Szent J\u00e1nos-k\u00f3rh\u00e1zba, vid\u00e9ken Veszpr\u00e9mbe, Sz\u00e9kesfeh\u00e9rv\u00e1rra, Tatab\u00e1ny\u00e1ra, Ajkra \u00e9s Szeksz\u00e1rdra indul el jelent\u0151s mennyis\u00e9g\u0171 sz\u00e1ll\u00edtm\u00e1ny v\u00e9d\u0151eszk\u00f6z\u00f6kkel \u00e9s felszerel\u00e9sekkel. Hozz\u00e1tette: a j\u00f6v\u0151 h\u00e9ten folytatj\u00e1k a kisz\u00e1ll\u00edt\u00e1st \u00e9s biztos\u00edtj\u00e1k a k\u00f3rh\u00e1zak sz\u00e1m\u00e1ra a tartal\u00e9kk\u00e9szleteket.\nAz operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je arra k\u00e9rte a lakoss\u00e1got, a h\u00e9tv\u00e9g\u00e9n is tarts\u00e1k be a korl\u00e1toz\u00f3 szab\u00e1lyokat, ne vesz\u00e9lyeztess\u00e9k saj\u00e1t eg\u00e9szs\u00e9g\u00fcket, illetve m\u00e1sok\u00e9t.\nAz ezredes a sajt\u00f3t\u00e1j\u00e9koztat\u00f3n megk\u00f6sz\u00f6nte munkat\u00e1rsainak az \u00e1ldozatos munk\u00e1t, amit p\u00e9nteken, a rend\u0151rs\u00e9g napj\u00e1n is v\u00e9geznek az orsz\u00e1gban \u00e9l\u0151k eg\u00e9szs\u00e9ge, \u00e9lete meg\u00f3v\u00e1sa \u00e9rdek\u00e9ben.\nFelid\u00e9zte: a h\u00e9tv\u00e9g\u00e9n mindig t\u00f6bb szab\u00e1lyszeg\u00e9ssel tal\u00e1lkoznak, mert h\u00e9tk\u00f6znap a munk\u00e1ba j\u00e1r\u00f3 \u00e1llampolg\u00e1roknak j\u00f3val nagyobb lehet\u0151s\u00e9g\u00fck van a kij\u00e1r\u00e1si korl\u00e1toz\u00e1s szab\u00e1lyai al\u00f3li t\u00f6rv\u00e9nyes felment\u00e9sre, de h\u00e9tv\u00e9g\u00e9n ez a lehet\u0151s\u00e9g sz\u0171k\u00fcl. A tapasztalatok szerint ilyenkor t\u00f6bben hagyj\u00e1k el alapos indok n\u00e9lk\u00fcl a lak\u00f3hely\u00fcket, nem tartj\u00e1k be a meghat\u00e1rozott t\u00e1vols\u00e1gra vonatkoz\u00f3 szab\u00e1lyokat, \u00e9s vannak, akik a vend\u00e9gl\u00e1t\u00f3helyeken nem a megengedett c\u00e9lb\u00f3l tart\u00f3zkodnak.\n\nJelezte: a h\u00e9tv\u00e9g\u00e9re a polg\u00e1rmesterek ism\u00e9t felhatalmaz\u00e1st kapnak, hogy telep\u00fcl\u00e9s\u00fck\u00f6n a kij\u00e1r\u00e1s szigor\u00fabb szab\u00e1lyait hat\u00e1rozz\u00e1k meg. Az operat\u00edv t\u00f6rzs tapasztalata szerint a polg\u00e1rmesterek eddig is j\u00f3l \u00e9ltek a lehet\u0151s\u00e9ggel \u00e9s int\u00e9zked\u00e9seik a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1t szolg\u00e1lt\u00e1k.\nLakatos Tibor sz\u00f3lt arr\u00f3l is, hogy p\u00e9ntek hajnal \u00f3ta m\u0171k\u00f6dik a r\u00e9gi hegyeshalmi hat\u00e1r\u00e1tkel\u0151, folyamatos az Ausztria \u00e9s Magyarorsz\u00e1g k\u00f6z\u00f6tt ing\u00e1z\u00f3k ki- \u00e9s bel\u00e9ptet\u00e9se. Mint mondta, a hat\u00e1r\u00e1tkel\u0151 \u00fajranyit\u00e1sa a mez\u0151gazdas\u00e1gban dolgoz\u00f3knak is nagy seg\u00edts\u00e9g, hiszen a gazd\u00e1k vontat\u00f3kkal, mez\u0151gazdas\u00e1gi j\u00e1rm\u0171vekkel nem tudt\u00e1k haszn\u00e1lni az aut\u00f3p\u00e1lya-\u00e1tkel\u0151helyet.\nAzzal kapcsolatban, hogy a f\u0151v\u00e1ros rendeletben \u00edrta el\u0151 a maszkvisel\u00e9st a boltokban, az ezredes k\u00f6z\u00f6lte: ennek az ellen\u0151rz\u00e9se annak a feladata, aki a szab\u00e1lyt megalkotta. Ebben r\u00e9szt vehetnek egyes rend\u00e9szeti feladatot ell\u00e1t\u00f3 szervezetek, a k\u00f6zter\u00fclet-fel\u00fcgyel\u0151k, \u00e9s a polg\u00e1r\u0151rs\u00e9g is jelezheti, ha a szab\u00e1ly megszeg\u00e9s\u00e9t tapasztalja.\n\n\u00a0\nForr\u00e1s: MTI\n\n"}]