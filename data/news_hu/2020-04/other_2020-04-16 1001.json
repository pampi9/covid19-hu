[{"date": "2020-04-16 10:01", "url": "https://koronavirus.gov.hu/cikkek/online-erhetok-el-az-egyszulos-kozpont-szolgaltatasai", "h1": "Online \u00e9rhet\u0151k el az Egysz\u00fcl\u0151s K\u00f6zpont szolg\u00e1ltat\u00e1sai", "body": "\n\u00c1thelyezte az online t\u00e9rbe szolg\u00e1ltat\u00e1sainak t\u00f6bbs\u00e9g\u00e9t az Egysz\u00fcl\u0151s K\u00f6zpont, hogy a koronav\u00edrus-j\u00e1rv\u00e1ny ideje alatt is folyamatosan seg\u00edts\u00e9get ny\u00fajtson a bajba jutott csal\u00e1doknak - k\u00f6z\u00f6lte az Egysz\u00fcl\u0151s K\u00f6zpont.\n\n\nA k\u00f6zlem\u00e9ny szerint tov\u00e1bbra is el\u00e9rhet\u0151 a jogi seg\u00edts\u00e9gny\u00fajt\u00e1s, a coaching, a pszichol\u00f3giai tan\u00e1csad\u00e1s, a seg\u00edt\u0151 besz\u00e9lget\u00e9s, az \u00e1ll\u00e1sk\u00f6zvet\u00edt\u00e9s \u00e9s \u00e1ll\u00e1skeres\u00e9s. L\u00e9trehoztak egy adatb\u00e1zist a nagyobb telep\u00fcl\u00e9sek \u00e9s a budapesti ker\u00fcletek \u00f6nkorm\u00e1nyzati t\u00e1mogat\u00e1si lehet\u0151s\u00e9geir\u0151l, a k\u00f6znevel\u00e9si int\u00e9zm\u00e9nyek \u00fcgyeleti rendj\u00e9r\u0151l \u00e9s az ig\u00e9nybe vehet\u0151 ingyenes gyermek\u00e9tkeztet\u00e9sekr\u0151l is.\n\u00daj szolg\u00e1ltat\u00e1sk\u00e9nt pedag\u00f3gusok seg\u00edts\u00e9g\u00e9vel online tanul\u00e1si t\u00e1mogat\u00e1st ny\u00fajtanak a gyerekeknek h\u00e9t tant\u00e1rgyb\u00f3l, a sz\u00fcl\u0151knek \u00c9nid\u0151 a karant\u00e9nban c\u00edmmel online egy\u00e9ni \u00e9s csoportos besz\u00e9lget\u00e9seket ind\u00edtottak el, j\u00f3ga\u00f3r\u00e1kat tartanak, a k\u00f6z\u00f6ss\u00e9gi oldalaikon pedig r\u00f6vid vide\u00f3kban v\u00e1laszolj\u00e1k meg az egysz\u00fcl\u0151s csal\u00e1dokat \u00e9rint\u0151 k\u00e9rd\u00e9seket - tudatt\u00e1k.\nT\u00e1j\u00e9koztattak arr\u00f3l is, hogy a k\u00f6zpont meger\u0151s\u00edtette adom\u00e1nyoz\u00e1si tev\u00e9kenys\u00e9g\u00e9t, \u00e9s Budapesten k\u00edv\u00fcl is meghirdette a t\u00e1mogat\u00e1si lehet\u0151s\u00e9geket. A vesz\u00e9lyhelyzet els\u0151 heteiben t\u00f6bb sz\u00e1z kil\u00f3 tart\u00f3s \u00e9lelmiszert juttattak el r\u00e1szorul\u00f3 egysz\u00fcl\u0151s csal\u00e1doknak, emellett eddig t\u00edz csal\u00e1dnak, 25 gyermeknek laptopot adom\u00e1nyoztak, hogy r\u00e9szt vehessenek az online oktat\u00e1sban - \u00edrt\u00e1k.\nHozz\u00e1tett\u00e9k: hetente \u00fajabb \u00e9lelmiszercsomagokat k\u00fcldenek a r\u00e1szorul\u00f3knak, \u00e9s \u00fajabb csal\u00e1dok is kapnak laptopokat. A k\u00f6zpont ez\u00e9rt intenz\u00edv adom\u00e1nygy\u0171jt\u00e9si akci\u00f3ba kezdett, hogy min\u00e9l t\u00f6bbeknek seg\u00edthessen \u00e9lelmiszerrel, tiszt\u00edt\u00f3- \u00e9s tiszt\u00e1lkod\u00f3szerrel, valamint laptopokkal - olvashat\u00f3 a k\u00f6zlem\u00e9nyben.\nAz Egyed\u00fcl\u00e1ll\u00f3 Sz\u00fcl\u0151k Klubja Alap\u00edtv\u00e1ny 2018 \u00f3ta m\u0171k\u00f6dteti az Egysz\u00fcl\u0151s K\u00f6zpontot, amely t\u00f6bbek k\u00f6z\u00f6tt ingyenes szolg\u00e1ltat\u00e1sokkal - p\u00e9ld\u00e1ul jogi konzult\u00e1ci\u00f3val, pszichol\u00f3giai seg\u00edts\u00e9gny\u00fajt\u00e1ssal, gyermekt\u00e1boroztat\u00e1ssal -, k\u00f6z\u00f6ss\u00e9gi programokkal \u00e9s a munkav\u00e1llal\u00e1st seg\u00edt\u0151 programokkal seg\u00edti az egyed\u00fcl\u00e1ll\u00f3 sz\u00fcl\u0151ket. Magyarorsz\u00e1gon k\u00f6r\u00fclbel\u00fcl 300 ezer csal\u00e1db\u00f3l hi\u00e1nyzik az egyik sz\u00fcl\u0151, ezek a csal\u00e1dok t\u00f6bb mint f\u00e9lmilli\u00f3 gyereket nevelnek.\nTov\u00e1bbi inform\u00e1ci\u00f3k a\u00a0https://www.egyszulos-kozpont.hu/ honlapon \u00e9rhet\u0151k el.\nAz online oktat\u00e1shoz sok csal\u00e1dnak nincs meg a megfelel\u0151 informatikai eszk\u00f6ze, sem laptop, sem t\u00e1blag\u00e9p nem \u00e1ll rendelkez\u00e9s\u00fckre. Felaj\u00e1nl\u00e1sk\u00e9nt kapott laptopokat juttattunk el t\u00edz csal\u00e1dnak, hogy a gyerekek - \u00f6sszesen 25-en - ne maradjanak le oszt\u00e1lyt\u00e1rsaikt\u00f3l, r\u00e9szt tudjanak venni a napi tanul\u00e1sban. A tervek szerint hamarosan tov\u00e1bbi csal\u00e1dok is r\u00e9szes\u00fclnek laptopadom\u00e1nyban.\nSzolg\u00e1ltat\u00e1saink t\u00f6bbs\u00e9g\u00e9t online form\u00e1ba tett\u00fck \u00e1t, \u00edgy tov\u00e1bbra is el\u00e9rhet\u0151 jogi seg\u00edts\u00e9gny\u00fajt\u00e1s, coaching, pszichol\u00f3giai tan\u00e1csad\u00e1s, seg\u00edt\u0151 besz\u00e9lget\u00e9sek, valamint \u00e1ll\u00e1sk\u00f6zvet\u00edt\u00e9s \u00e9s \u00e1ll\u00e1skeres\u00e9s, amire a jelen helyzetben k\u00fcl\u00f6n\u00f6sen megugrott az \u00e9rdekl\u0151d\u00e9s. L\u00e9trehoztunk egy adatb\u00e1zist a nagyobb telep\u00fcl\u00e9sek, illetve a budapesti ker\u00fcletek \u00f6nkorm\u00e1nyzati t\u00e1mogat\u00e1si lehet\u0151s\u00e9geir\u0151l, a k\u00f6znevel\u00e9si int\u00e9zm\u00e9nyek \u00fcgyeleti rendj\u00e9r\u0151l \u00e9s az ig\u00e9nybe vehet\u0151 ingyenes gyermek\u00e9tkeztet\u00e9sekr\u0151l.\n\u00daj szolg\u00e1ltat\u00e1sokat ind\u00edtottunk el, hogy seg\u00edts\u00fck a sz\u00fcl\u0151k ment\u00e1lis talponmarad\u00e1s\u00e1t: online tanul\u00e1si seg\u00edts\u00e9get biztos\u00edtunk a gyerekeknek felk\u00e9sz\u00fclt pedag\u00f3gusok seg\u00edts\u00e9g\u00e9vel h\u00e9t tant\u00e1rgyb\u00f3l, ezzel a sz\u00fcl\u0151k v\u00e1ll\u00e1r\u00f3l is levessz\u00fck a felk\u00e9sz\u00fcl\u00e9s \u00e9s oktat\u00e1s terh\u00e9t. Nyelvi fejleszt\u00e9si foglalkoz\u00e1sokon pedag\u00f3gusaink az els\u0151 oszt\u00e1lyra k\u00e9sz\u00edtik fel a kicsiket, stresszold\u00f3 besz\u00e9lget\u00e9seinken pedig igyeksz\u00fcnk t\u00e1mogat\u00e1st adni a t\u00falterhelt egysz\u00fcl\u0151s\u00f6knek.\n\nForr\u00e1s: Egyed\u00fcl\u00e1ll\u00f3 Sz\u00fcl\u0151k Klubja Alap\u00edtv\u00e1ny\n\u00a0\n\n"}]