[{"date": "2020-04-05 12:06", "url": "https://koronavirus.gov.hu/cikkek/hazugsagokat-terjesztenek-magyar-koronavirus-torvenyrol", "h1": "Hazugs\u00e1gokat terjesztenek a magyar \"koronav\u00edrus-t\u00f6rv\u00e9nyr\u0151l\"", "body": "\nHazugs\u00e1gokat, cs\u00fasztat\u00e1sokat, \u00e1lh\u00edreket terjesztenek a magyar \"koronav\u00edrus-t\u00f6rv\u00e9nyr\u0151l\" - jelentette ki a k\u00fclgazdas\u00e1gi \u00e9s k\u00fcl\u00fcgyminiszter vas\u00e1rnap a Facebook-oldal\u00e1n.\n\n\nSzijj\u00e1rt\u00f3 P\u00e9ter azt \u00edrta: p\u00e9nteken \u00fajra \u00e1tbesz\u00e9lt\u00e9k az EU-tagorsz\u00e1gok k\u00fcl\u00fcgyminiszterei a koronav\u00edrus miatt kialakult helyzetet. \u00dagy fogalmazott: \"most m\u00e1r csak 27-en vagyunk, de nyugodtan odatehett\u00fcnk volna egy huszonnyolcadik sz\u00e9ket is a virtu\u00e1lis asztal k\u00f6r\u00e9 - a k\u00e9pmutat\u00e1snak\".\nKifejtette: \"mantraszer\u0171en\" hangzottak el az \"egys\u00e9g\", a \"Team Europe\", az \"EU-t k\u00f6zel kell vinni az emberek sz\u00edv\u00e9hez\" \u00e9s az \"egy\u00fctt er\u0151sebbek vagyunk\" kifejez\u00e9sek, mik\u00f6zben - emelte ki -, \"sz\u00e1mos koll\u00e9ga eg\u00e9sz h\u00e9ten \u00f6nfeledten terjesztette a magyar koronav\u00edrus-t\u00f6rv\u00e9nyr\u0151l sz\u00f3l\u00f3 hazugs\u00e1gokat, cs\u00fasztat\u00e1sokat, \u00e1lh\u00edreket\".\nSzijj\u00e1rt\u00f3 P\u00e9ter azt \u00edrta: mindezt term\u00e9szetesen p\u00e9nteken a szem\u00fckre vetette. Megk\u00e9rte \u0151ket arra, hogy el\u0151sz\u00f6r olvassanak, azt\u00e1n besz\u00e9ljenek. A miniszter szerint ugyanis nyilv\u00e1nval\u00f3, hogy egyik\u00fck sem olvasta el a t\u00f6rv\u00e9nyt, miel\u0151tt nyilatkozott r\u00f3la. Pedig - mint megjegyezte -, az nem hossz\u00fa: h\u00e1rom oldal, \u00e9s minden \"aggodalmukra\" ott van benne a v\u00e1lasz.\nAz\u00f3ta t\u00f6bb k\u00fcl\u00fcgyminiszter is felh\u00edvta Szijj\u00e1rt\u00f3 P\u00e9tert. Azt \u00edrta: j\u00f3l elvit\u00e1ztak, megmondta mindegyik\u0151j\u00fcknek, elk\u00fcldi a t\u00f6rv\u00e9nyt, hogy olvass\u00e1k el, \"ut\u00e1na t\u00f6bb \u00e9rtelme lesz besz\u00e9lni, ha kell m\u00e9g egy\u00e1ltal\u00e1n\".\nSzijj\u00e1rt\u00f3 P\u00e9ter mindemellett azt hangs\u00falyozta: Eur\u00f3pa-szerte ezern\u00e9l is t\u00f6bben halnak bele naponta a vil\u00e1gj\u00e1rv\u00e1nyba, t\u00edzezr\u00e9vel fert\u0151z\u0151dnek meg emberek, s mindek\u00f6zben a finn, osztr\u00e1k, g\u00f6r\u00f6g, n\u00e9met, d\u00e1n, luxemburgi, holland \u00e9s sv\u00e9d minisztereln\u00f6k, miniszterek, p\u00e1rteln\u00f6k\u00f6k nem ezzel foglalkoznak, hanem az\u00e9rt \"agg\u00f3dnak\", hogy ki d\u00f6nt a vesz\u00e9lyhelyzet v\u00e9g\u00e9r\u0151l Magyarorsz\u00e1gon.\n\"Ha nem \u00e9ppen egy vil\u00e1gj\u00e1rv\u00e1nnyal k\u00fczden\u00e9nk, akkor azt mondan\u00e1m: sz\u00e1nalmas\" - \u00e9rt\u00e9kelt a miniszter, hozz\u00e1t\u00e9ve: \"viszont most, hogy \u00e9ppen egy vil\u00e1gj\u00e1rv\u00e1nnyal k\u00fczd\u00fcnk, ink\u00e1bb riaszt\u00f3nak tartom\".\n\nForr\u00e1s: MTI\n\n"}]