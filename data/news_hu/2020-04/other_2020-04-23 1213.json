[{"date": "2020-04-23 12:13", "url": "https://koronavirus.gov.hu/cikkek/honvedseg-aktivan-segiti-vedekezest", "h1": " A honv\u00e9ds\u00e9g akt\u00edvan seg\u00edti a v\u00e9dekez\u00e9st", "body": "\nA Magyar Honv\u00e9ds\u00e9g (MH) munkahelyteremt\u00e9ssel, haderej\u00e9nek moderniz\u00e1l\u00e1s\u00e1val k\u00e9szen \u00e1ll arra, hogy r\u00e9szt vegyen a gazdas\u00e1g \u00fajj\u00e1\u00e9leszt\u00e9s\u00e9t szolg\u00e1l\u00f3 gazdas\u00e1gv\u00e9delmi akci\u00f3tervben - mondta a Honv\u00e9delmi Miniszt\u00e9rium parlamenti \u00e1llamtitk\u00e1ra cs\u00fct\u00f6rt\u00f6k\u00f6n a Tolna megyei Pincehelyen.\n\nN\u00e9meth Szil\u00e1rd a pincehelyi ideiglenes Kapos-h\u00edd beemel\u00e9s\u00e9t k\u00f6vet\u0151 sajt\u00f3t\u00e1j\u00e9koztat\u00f3n hozz\u00e1tette: a honv\u00e9ds\u00e9g bizony\u00edtotta, hogy az emberek sz\u00e1m\u00edthatnak r\u00e1juk a vesz\u00e9lyhelyzetben.\nAz MH teljes k\u00e9pess\u00e9g\u00e9vel v\u00e9gzi a hat\u00e1rv\u00e9delmet, a humanit\u00e1rius folyos\u00f3k fenntart\u00e1s\u00e1t, a j\u00e1r\u0151r\u00f6z\u00e9seket, az eszk\u00f6z\u00f6k, l\u00e9legeztet\u0151g\u00e9pek \u0151rz\u00e9sv\u00e9delm\u00e9t, ir\u00e1ny\u00edtja 51 k\u00f3rh\u00e1zban a k\u00e9szletgazd\u00e1lkod\u00e1st - mondta.\n\nMegjegyezte: az MH vegyv\u00e9delmi katon\u00e1i a ter\u00fcleti tartal\u00e9kos er\u0151kkel kieg\u00e9sz\u00fclve t\u00f6bb sz\u00e1z id\u0151sotthonban v\u00e9geznek fert\u0151tlen\u00edt\u00e9st. \"Az orsz\u00e1g eddig egyetlen g\u00f3cpontj\u00e1ban, a f\u0151v\u00e1rosi, Pesti \u00fati id\u0151sek otthon\u00e1ban a h\u00fasv\u00e9t ut\u00e1ni h\u00e9ten megt\u00f6rt\u00e9nt a fert\u0151tlen\u00edt\u00e9s\" - eml\u00e9keztetett.\nAz \u00e1llamtitk\u00e1r k\u00f6z\u00f6lte, a pincehelyi ideiglenes h\u00edd, amelyet az MH szentesi, 37. II. R\u00e1k\u00f3czi Ferenc M\u0171szaki Ezrede emelt a hely\u00e9re, naponta 4000 g\u00e9pj\u00e1rm\u0171 \u00e9s 6000 ember \u00e9let\u00e9t teszi k\u00f6rnyezetbar\u00e1tt\u00e1, komfortoss\u00e1.\n\u00dagy fogalmazott: a h\u00edd beemel\u00e9s\u00e9vel a m\u0171szaki ezred katon\u00e1i is bizony\u00edtott\u00e1k, hogy az orsz\u00e1g gazdas\u00e1gi \u00fajj\u00e1\u00e9leszt\u00e9s\u00e9ben is lehet r\u00e1juk sz\u00e1m\u00edtani. Sz\u00f3lt arr\u00f3l is, hogy a v\u00e1ls\u00e1ghelyzetben sokan vesz\u00edthetik el munk\u00e1jukat, a Magyar Honv\u00e9ds\u00e9g r\u00e1juk is sz\u00e1m\u00edt.\nKorom Ferenc vez\u00e9rezredes, az MH parancsnoka elmondta: a h\u00edd\u00e9p\u00edt\u00e9s az MH olyan projektje, amely a honv\u00e9ds\u00e9g alaprendeltet\u00e9s\u00e9n t\u00fal a magyar emberek biztons\u00e1g\u00e1t \u00e9s j\u00f3l\u00e9t\u00e9t seg\u00edti.\nA j\u00e1rv\u00e1nyhelyzetben fontos, hogy minden eszk\u00f6z \u00e9s k\u00e9pess\u00e9g, amely a honv\u00e9ds\u00e9g rendelkez\u00e9s\u00e9re \u00e1ll, a magyar emberek szolg\u00e1lat\u00e1ba \u00e1lljon - jelentette ki.\nS\u00fcli J\u00e1nos, a t\u00e9rs\u00e9g KDNP-s orsz\u00e1ggy\u0171l\u00e9si k\u00e9pvisel\u0151je t\u00f6bbek k\u00f6z\u00f6tt azt mondta, a h\u00edd kiv\u00e1lt\u00e1sa azt mutatja, hogy Magyarorsz\u00e1g p\u00e9ld\u00e1t tud mutatni mindenkinek a j\u00f3 egy\u00fcttm\u0171k\u00f6d\u00e9sb\u0151l.\nA 61-es \u00faton, a Kapos felett \u00e1t\u00edvel\u0151 h\u00eddon 2019 m\u00e1rciusa \u00f3ta van 12 tonn\u00e1s s\u00falykorl\u00e1toz\u00e1s a h\u00edd statikai \u00e1llapota miatt. A 40 tonna teherb\u00edr\u00e1s\u00fa, 36 m\u00e9ter hossz\u00fa, 10 m\u00e9ter sz\u00e9les, 29 tonn\u00e1s ideiglenes hidat a m\u0171szaki ezred katon\u00e1i dr\u00f3nos ir\u00e1ny\u00edt\u00e1ssal emelt\u00e9k a hely\u00e9re. A hozz\u00e1 vezet\u0151 ideiglenes \u00fat v\u00e1rhat\u00f3an m\u00e1jus v\u00e9g\u00e9re k\u00e9sz\u00fcl el.\n\u00a0\nForr\u00e1s: MTI\n\n"}]