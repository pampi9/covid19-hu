[{"date": "2020-04-28 13:19", "url": "https://koronavirus.gov.hu/cikkek/megbirkozunk-valsaggal", "h1": "Megbirk\u00f3zunk a v\u00e1ls\u00e1ggal", "body": "\nA cs\u00fasz\u00f3 szab\u00e1lyoz\u00e1ssal k\u00e9zben tudjuk tartani a j\u00e1rv\u00e1nyt, elj\u00f6tt az id\u0151, hogy az emberek norm\u00e1lis, megszokott \u00e9let\u00e9t \u00e9s a gazdas\u00e1g v\u00e1ls\u00e1g el\u0151tti m\u0171k\u00f6d\u00e9s\u00e9t - amennyire lehet - helyre\u00e1ll\u00edtsuk - mondta el Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a Magyar H\u00edrlapnak.\n\n\nA napilap keddi sz\u00e1m\u00e1ban megjelent interj\u00faban a miniszter hangs\u00falyozza: a koronav\u00edrussal kapcsolatos korm\u00e1nyzati d\u00f6nt\u00e9si mechanizmus komoly tudom\u00e1nyos alapokra, matematikai \u00e9s epidemiol\u00f3giai modellsz\u00e1m\u00edt\u00e1sokra t\u00e1maszkodik. Ezek alapj\u00e1n dolgozt\u00e1k ki \u00e9s \u00fcltett\u00e9k \u00e1t a gyakorlatba az \u00fagynevezett cs\u00fasz\u00f3 m\u00f3d szab\u00e1lyoz\u00e1st. Ennek l\u00e9nyege egyszer\u0171en fogalmazva a \"h\u00fazd meg, ereszd meg\" - ez azt jelenti, hogy h\u00e1rom krit\u00e9rium optim\u00e1lis viszony\u00e1t kell tudni meghat\u00e1rozni \u00e9s folyamatosan szab\u00e1lyozni: az egyik a v\u00edrus terjed\u00e9s\u00e9nek eg\u00e9szs\u00e9g\u00fcgyi k\u00f6vetkezm\u00e9nyei, k\u00fcl\u00f6n\u00f6sen a k\u00f3rh\u00e1zi kezel\u00e9sre szorul\u00f3 betegek sz\u00e1ma, a m\u00e1sik a gazdas\u00e1g \u00e1llapota, a harmadik a t\u00e1rsadalmi, k\u00f6z\u00f6ss\u00e9gi \u00e9let min\u0151s\u00e9ge.\nA m\u00e1rcius tizenegyedik\u00e9n kihirdetett vesz\u00e9lyhelyzet \u00e9s rendk\u00edv\u00fcli jogrend keret\u00e9ben sz\u00e1mos szigor\u00edt\u00f3 int\u00e9zked\u00e9st, p\u00e9ld\u00e1ul a hat\u00e1rz\u00e1rat, a k\u00f3rh\u00e1zi \u00e9s h\u00e1zi karant\u00e9nt, a k\u00f6z\u00f6ss\u00e9gi rendezv\u00e9nyek le\u00e1ll\u00edt\u00e1s\u00e1t, m\u00e1rcius huszonnyolcadik\u00e1t\u00f3l pedig kij\u00e1r\u00e1si korl\u00e1toz\u00e1st vezettek be. Mindennek az volt a c\u00e9lja, hogy a fizikai \u00e9rintkez\u00e9sek drasztikus cs\u00f6kkent\u00e9s\u00e9vel a lehet\u0151 legjobban lass\u00edts\u00e1k a j\u00e1rv\u00e1ny terjed\u00e9s\u00e9t, \u00e9s id\u0151t nyerjenek az eg\u00e9szs\u00e9g\u00fcgyi rendszer felk\u00e9sz\u00edt\u00e9s\u00e9re, a sz\u00fcks\u00e9ges k\u00f3rh\u00e1zi kapacit\u00e1sok ki\u00e9p\u00edt\u00e9s\u00e9re, a v\u00e9d\u0151eszk\u00f6z\u00f6k beszerz\u00e9s\u00e9re. Ez volt a \"h\u00fazd meg\" szakasz, amikor a v\u00edrus terjed\u00e9s\u00e9t siker\u00fclt kord\u00e1ban tartani, de ezt a helyzetet a gazdas\u00e1g lelassul\u00e1sa \u00e9s a k\u00f6z\u00f6ss\u00e9gi \u00e9let lefagy\u00e1sa, az emberek kimer\u00fcl\u00e9se miatt nem lehet sok\u00e1ig tartani. Ez\u00e9rt tervezik a j\u00f6v\u0151 h\u00e9tt\u0151l az \"ereszd meg\" f\u00e1zist, amikor fokozatosan, szigor\u00fa menetrend szerint enyh\u00edtenek a korl\u00e1toz\u00e1sokon, \u00fajraind\u00edtj\u00e1k az orsz\u00e1g \u00e9let\u00e9t \u00e9s a gazdas\u00e1got.\nA szem\u00e9lyes kontaktusok sz\u00e1m\u00e1nak n\u00f6veked\u00e9s\u00e9vel v\u00e1rhat\u00f3an n\u0151ni fog a fert\u0151z\u00f6ttek \u00e9s a s\u00falyos betegek sz\u00e1ma, de az \u0151 megfelel\u0151 ell\u00e1t\u00e1sukra m\u00e1r fel vagyunk k\u00e9sz\u00fclve - hangs\u00falyozta. Ha a j\u00e1rv\u00e1ny t\u00fall\u00e9pne az el\u0151re meghat\u00e1rozott m\u00e9rt\u00e9ken, akkor ism\u00e9t j\u00f6n a \"h\u00fazd meg\", teh\u00e1t szigor\u00edtunk, \u00edgy megint lelass\u00edtjuk a v\u00edrus terjed\u00e9s\u00e9t. Ezzel a cs\u00fasz\u00f3 szab\u00e1lyoz\u00e1ssal tudjuk k\u00e9zben tartani a j\u00e1rv\u00e1nyt, ez a logik\u00e1ja a korm\u00e1nyzati d\u00f6nt\u00e9seknek - ismertette Palkovics L\u00e1szl\u00f3.\n\nMint mondta, most j\u00f6n a nehezebb d\u00f6nt\u00e9si szakasz, amikor sz\u00fcks\u00e9ges az a beavatkoz\u00e1si k\u00e9pess\u00e9g, hogy ezt a \"h\u00fazd meg, ereszd meg\" m\u00f3dszert optim\u00e1lisan alkalmazzuk. M\u00e1r megvannak az ir\u00e1ny\u00edt\u00f3, szab\u00e1lyoz\u00f3, beavatkoz\u00f3 eszk\u00f6zeink, a szenzoraink, amelyekkel m\u00e9rj\u00fck a v\u00edrus terjed\u00e9s\u00e9t. Nem k\u00f6nny\u0171 feladat, hogy hasonl\u00f3 szinten tudjuk tartani a j\u00e1rv\u00e1nyt, amit a teljes elfojt\u00e1ssal el\u00e9rt\u00fcnk, \u00fagy kell finomhangolnunk a korl\u00e1toz\u00e1sokat, hogy a gazdas\u00e1gnak \u00e9s az embereknek ne legyen rossz, m\u00e9gse terjedjen jobban a v\u00edrus.\nA gazdas\u00e1g \u00e1llapot\u00e1r\u00f3l elmondta: folyamatosan sok elemz\u00e9st v\u00e9geznek, \u00e9s konzult\u00e1lnak a gazdas\u00e1gi \u00e9let k\u00e9pvisel\u0151ivel, ennek alapj\u00e1n \u00fagy l\u00e1tj\u00e1k, nagyon differenci\u00e1lt a helyzet. Bizonyos ter\u00fcleteken drasztikus a cs\u00f6kken\u00e9s, szinte teljesen le\u00e1llt az \u00e9let, ilyen a turizmus, vend\u00e9gl\u00e1t\u00e1s, itt az \u00fajraind\u00edt\u00e1s val\u00f3ban pontos kifejez\u00e9s. A feldolgoz\u00f3ipar \u00e9s a mez\u0151gazdas\u00e1g helyzete kev\u00e9sb\u00e9 rossz. A j\u00e1rm\u0171ipari termel\u00e9s ezekben a napokban fokozatosan \u00fajraindul, ami nemcsak az aut\u00f3gy\u00e1rakat jelenti, hanem a hozz\u00e1juk k\u00f6t\u0151d\u0151 besz\u00e1ll\u00edt\u00f3kat \u00e9s szolg\u00e1ltat\u00f3kat is. Sz\u00e1mos \u00e1gazatban \u00e9s helyen pedig nem is \u00e1llt le a munka. Tal\u00e1n b\u00e1tor j\u00f3slat, de szerintem gyorsabban fog helyre\u00e1llni az ipari termel\u00e9s, mint sokan gondolj\u00e1k - fogalmazott Palkovics L\u00e1szl\u00f3.\n\u00a0\nForr\u00e1s: MTI\n\n"}]