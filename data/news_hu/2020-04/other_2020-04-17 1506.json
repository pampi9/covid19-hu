[{"date": "2020-04-17 15:06", "url": "https://koronavirus.gov.hu/cikkek/kovacs-zoltan-kormany-vedekezes-kihivasainak-minden-elemet-figyelembe-veve-tervezi-meg", "h1": "Kov\u00e1cs Zolt\u00e1n: a korm\u00e1ny a v\u00e9dekez\u00e9s kih\u00edv\u00e1sainak minden elem\u00e9t figyelembe v\u00e9ve tervezi meg a l\u00e9p\u00e9seket", "body": "\nA korm\u00e1ny a v\u00e9dekez\u00e9s kih\u00edv\u00e1sainak minden elem\u00e9t figyelembe v\u00e9ve tervezi meg a l\u00e9p\u00e9seket a v\u00edrus elleni v\u00e9dekez\u00e9sben - mondta a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r p\u00e9nteki video\u00fczenet\u00e9ben.\n\nKov\u00e1cs Zolt\u00e1n a korm\u00e1ny k\u00f6z\u00f6ss\u00e9gi oldal\u00e1ra felt\u00f6lt\u00f6tt video\u00fczenet\u00e9ben annak aprop\u00f3j\u00e1n, hogy h\u00e1rom h\u00e9t telt el az\u00f3ta, hogy az Orsz\u00e1ggy\u0171l\u00e9s megszavazta a koronav\u00edrus elleni t\u00f6rv\u00e9nyt, azt mondta, a t\u00f6rv\u00e9ny megadja a kereteket, amelyek hat\u00e9konny\u00e1 tehetik a v\u00edrus terjed\u00e9se elleni fell\u00e9p\u00e9st \u00e9s v\u00e9dekez\u00e9st. A t\u00f6rv\u00e9ny elfogad\u00e1sa lehet\u0151s\u00e9get k\u00edn\u00e1lt volna az ellenz\u00e9k sz\u00e1m\u00e1ra is, hogy kivegye a r\u00e9sz\u00e9t \u00e9s r\u00e9szes\u00e9v\u00e9 v\u00e1ljon ennek az er\u0151fesz\u00edt\u00e9snek, de \u0151k ezt megtagadt\u00e1k, m\u00e1s utat v\u00e1lasztottak - tette hozz\u00e1 az \u00e1llamtitk\u00e1r. Megjegyezte: az elm\u00falt h\u00e1rom h\u00e9t azt is bebizony\u00edtotta, hogy az egy\u00fcttm\u0171k\u00f6d\u00e9s helyett \"gyakorlatilag minden egyes l\u00e9p\u00e9s\u00fcnket, terv\u00fcnket, int\u00e9zked\u00e9s\u00fcnket t\u00e1madj\u00e1k, megpr\u00f3b\u00e1lj\u00e1k ellehetetlen\u00edteni\". Kov\u00e1cs Zolt\u00e1n kiemelte: nemcsak az ellenz\u00e9ki p\u00e1rtok teszik ezt, hanem \"a mag\u00e1t ellenz\u00e9kinek val\u00f3 sajt\u00f3\" is. \"Ezzel kell k\u00fczden\u00fcnk nap mint nap, egy\u00fcttm\u0171k\u00f6d\u00e9s \u00e9s \u00f6sszefog\u00e1s helyett a korm\u00e1nyzati munka, az operat\u00edv t\u00f6rzs \u00e1ltal hozott d\u00f6nt\u00e9sek, megtervezett l\u00e9p\u00e9sek folyamatos kritik\u00e1j\u00e1t \u00e9s ellehetetlen\u00edt\u00e9s\u00e9t tapasztaljuk\" - tette hozz\u00e1. Nek\u00fcnk ett\u0151l f\u00fcggetlen\u00fcl az a feladatunk, hogy tov\u00e1bbra is szisztematikusan, l\u00e9p\u00e9sr\u0151l l\u00e9p\u00e9sre, a v\u00e9dekez\u00e9s kih\u00edv\u00e1sainak minden elem\u00e9t figyelembe v\u00e9ve tervezz\u00fck meg l\u00e9p\u00e9seinket a v\u00edrus elleni v\u00e9dekez\u00e9sben - fogalmazott. P\u00e9ldak\u00e9nt eml\u00edtette a kij\u00e1r\u00e1si korl\u00e1toz\u00e1ssal kapcsolatos int\u00e9zked\u00e9seket, a polg\u00e1rmesterek sz\u00e1m\u00e1ra a h\u00e9tv\u00e9g\u00e9re \u00e9s \u00fcnnepnapokra adott mozg\u00e1steret a kij\u00e1r\u00e1si korl\u00e1toz\u00e1ssal kapcsolatban, vagy az \u00e9retts\u00e9gire vonatkoz\u00f3 \u00faj szab\u00e1lyokat. Az \u00e1llamtitk\u00e1r azt k\u00e9rte, az emberek figyelj\u00e9k a korm\u00e1ny munk\u00e1j\u00e1t \u00e9s tarts\u00e1k be azokat a k\u00e9r\u00e9seket \u00e9s szab\u00e1lyokat, amiket az operat\u00edv t\u00f6rzs javaslat\u00e1ra a korm\u00e1ny meghozott. Legyenek r\u00e9szesei annak az er\u0151fesz\u00edt\u00e9snek, amellyel tov\u00e1bb lass\u00edthatjuk a v\u00edrus terjed\u00e9s\u00e9t! - h\u00edvta fel az embereket Kov\u00e1cs Zolt\u00e1n.\n\nMTI 2020. \u00e1prilis 17.\n\n"}]