[{"date": "2020-04-02 14:23", "url": "https://koronavirus.gov.hu/cikkek/vannak-akik-visszateroen-megszegik-kijarasi-korlatozas-szabalyait", "h1": "Vannak, akik visszat\u00e9r\u0151en megszegik a kij\u00e1r\u00e1si korl\u00e1toz\u00e1s szab\u00e1lyait", "body": "\nVannak olyanok, akik visszat\u00e9r\u0151en megszegik a kij\u00e1r\u00e1si korl\u00e1toz\u00e1s szab\u00e1lyait, vel\u00fck szemben helysz\u00edni b\u00edrs\u00e1got \u00e9s feljelent\u00e9st kellett alkalmaznia a rend\u0151rs\u00e9gnek - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je.\n\n\n\u00a0 Lakatos Tibor ezredes hozz\u00e1tette: a kij\u00e1r\u00e1si korl\u00e1toz\u00e1sok ellen\u0151rz\u00e9se sor\u00e1n a rend\u0151rs\u00e9g 187 esetben figyelmeztet\u00e9st alkalmazott, t\u00f6bb mint 70 esetben helysz\u00edni b\u00edrs\u00e1got szabtak ki, 162 esetben pedig feljelent\u00e9st tettek a rend\u0151r\u00f6k.\nMint mondta, a rend\u0151rs\u00e9g a polg\u00e1rok egy\u00fcttm\u0171k\u00f6d\u00e9s\u00e9re sz\u00e1m\u00edt, ez\u00e9rt volt sok a figyelmeztet\u00e9s, azonban a kij\u00e1r\u00e1si korl\u00e1toz\u00e1st visszat\u00e9r\u0151en megszeg\u0151kkel szemben helysz\u00edni b\u00edrs\u00e1got szabnak ki vagy feljelent\u00e9st tesznek. Kiemelte: sokszor el\u0151fordul, hogy fiatalok gy\u00fclekeznek k\u00f6zter\u00fcleteken. Ezeket a k\u00f6zter\u00fcleti tart\u00f3zkod\u00e1sokat azonban minim\u00e1lisra kellene cs\u00f6kkenteni - mondta Lakatos Tibor.\nAz ezredes k\u00e9rd\u00e9sre v\u00e1laszolva elmondta azt is, hogy a Magyarorsz\u00e1gon bevezetett j\u00e1rv\u00e1ny\u00fcgyi int\u00e9zked\u00e9sek nem t\u00fal szigor\u00faak, \u00e9s igazodnak a j\u00e1rv\u00e1ny jelenlegi helyzet\u00e9hez. Mint mondta, nehezen k\u00e9pzelhet\u0151 el az int\u00e9zked\u00e9sek enyh\u00edt\u00e9se. Hozz\u00e1tette: ahol g\u00f3cpontok alakulnak ki, ott elk\u00e9pzelhet\u0151 kisebb ter\u00fcletekre kiterjed\u0151en az int\u00e9zked\u00e9sek szigor\u00edt\u00e1sa is.\nA k\u00f3rh\u00e1zparancsnokokra vonatkoz\u00f3 k\u00e9rd\u00e9sre elmondta: komoly hi\u00e1nyoss\u00e1gokat, amelyek vesz\u00e9lyeztetn\u00e9k az eg\u00e9szs\u00e9g\u00fcgyi ell\u00e1t\u00e1st, nem jelentett egy k\u00f3rh\u00e1zparancsnok sem az operat\u00edv t\u00f6rzsnek.\nA v\u00e9d\u0151eszk\u00f6z\u00f6k hazai gy\u00e1rt\u00e1s\u00e1val kapcsolatos k\u00e9rd\u00e9sre elmondta, a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga jelenleg is gy\u00e1rt sz\u00e1jmaszkokat. Hamarosan \u00faj g\u00e9psorokat \u00e1ll\u00edtanak be, ezzel pedig a jelenlegi kapacit\u00e1s t\u00f6bbsz\u00f6r\u00f6s\u00e9t tudj\u00e1k majd gy\u00e1rtani.\nLakatos Tibor k\u00f6z\u00f6lte, a b\u00fcntet\u00e9s-v\u00e9grehajt\u00e1si int\u00e9zetekben eddig nem t\u00f6rt\u00e9nt fert\u0151z\u00e9s \u00e9s minden \u00f3vint\u00e9zked\u00e9st megtesznek, hogy ne is forduljon el\u0151.\nAz ezredes elmondta azt is, hogy eddig \u00f6sszesen 10 668 hat\u00f3s\u00e1gi h\u00e1zi karant\u00e9nt rendeltek el, ezeket t\u00f6bb mint 78 ezer esetben ellen\u0151rizt\u00e9k, 418 esetben szab\u00e1lytalans\u00e1got \u00e1llap\u00edtottak meg, 36 esetben figyelmeztet\u00e9st alkalmaztak, 211 esetben helysz\u00edni b\u00edrs\u00e1got szabtak ki, 341 esetben pedig feljelent\u00e9st tettek.\nAz \u00fczletek nyitvatart\u00e1s\u00e1val kapcsolatos szab\u00e1lyok betart\u00e1s\u00e1t tov\u00e1bbra is ellen\u0151rzik, eddig 39 figyelmeztet\u00e9st alkalmaztak, 25 helysz\u00edni b\u00edrs\u00e1got szabtak ki \u00e9s 61 feljelent\u00e9st tettek.\nK\u00e9rd\u00e9sre hangs\u00falyozta, sokszor vil\u00e1gpiaci dr\u00e1gul\u00e1s \u00e1ll a v\u00e9d\u0151eszk\u00f6z\u00f6k gy\u00f3gyszert\u00e1ri \u00e1remelked\u00e9se m\u00f6g\u00f6tt, piacfel\u00fcgyeleti eszk\u00f6z\u00f6kkel ugyanakkor folyamatosan fell\u00e9pnek az indokolatlan dr\u00e1g\u00edt\u00e1sokkal szemben.\nElmondta azt is, eddig 32 b\u00fcntet\u0151elj\u00e1r\u00e1s indult r\u00e9mh\u00edrterjeszt\u00e9s miatt, 22 elj\u00e1r\u00e1s k\u00f6zvesz\u00e9llyel fenyeget\u00e9s miatt \u00e9s 29 csal\u00e1s miatt. Sokan megpr\u00f3b\u00e1lnak vissza\u00e9lni a helyzettel - jegyezte meg.\nA hat\u00e1rhelyzetr\u0151l sz\u00f3lva elmondta, R\u00f6szk\u00e9n\u00e9l a bel\u00e9p\u0151 teherforgalomban, Csan\u00e1dpalot\u00e1n\u00e1l pedig a be- \u00e9s kil\u00e9p\u0151 szem\u00e9ly- \u00e9s teherforgalomban van v\u00e1rakoz\u00e1s, de ez nem haladja meg a szok\u00e1sos id\u0151t.\nSz\u00f3lt arr\u00f3l is, hogy Szlov\u00e9nia fel\u00e9 is megny\u00edlt az ing\u00e1z\u00f3k k\u00f6zleked\u00e9s\u00e9nek lehet\u0151s\u00e9ge.\n\u00a0\nForr\u00e1s: MTI\u00a0\n\u00a0\n\n"}]