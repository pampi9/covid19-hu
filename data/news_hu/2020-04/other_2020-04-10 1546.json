[{"date": "2020-04-10 15:46", "url": "https://koronavirus.gov.hu/cikkek/bodo-sandor-tobb-szazezer-munkahely-megorzeset-szolgalja-bertamogatasi-program", "h1": "Bod\u00f3 S\u00e1ndor: t\u00f6bb sz\u00e1zezer munkahely meg\u0151rz\u00e9s\u00e9t szolg\u00e1lja a b\u00e9rt\u00e1mogat\u00e1si program", "body": "\nA korm\u00e1ny c\u00e9lja, hogy mindenkinek legyen munk\u00e1ja, aki tud \u00e9s k\u00e9pes dolgozni, ez\u00e9rt az eddig el\u00e9rt foglalkoztat\u00e1si eredm\u00e9nyeket minden eszk\u00f6zzel megv\u00e9dj\u00fck - nyilatkozta az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\nBod\u00f3 S\u00e1ndor elmondta: a Munkahelyv\u00e9delmi b\u00e9rt\u00e1mogat\u00e1si program a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt munkaad\u00f3kn\u00e1l a l\u00e9tsz\u00e1mle\u00e9p\u00edt\u00e9seket hivatott megel\u0151zni a munkahelyek megv\u00e9d\u00e9s\u00e9n kereszt\u00fcl.\u00a0\u00a0\u00a0\u00a0 Ennek egyik eszk\u00f6ze a Nyugat-Eur\u00f3p\u00e1ban m\u00e1r t\u00f6bb orsz\u00e1gban bev\u00e1lt \"kurzarbeit\", azaz a cs\u00f6kkentett munkaid\u0151 magyar v\u00e1ltozat\u00e1nak bevezet\u00e9se. Az \u00e1llamtitk\u00e1r hangs\u00falyozta: a Munkahelyv\u00e9delmi b\u00e9rt\u00e1mogat\u00e1si programban a r\u00f6vid\u00edtett munkaid\u0151ben t\u00f6rt\u00e9n\u0151 foglalkoztat\u00e1s idej\u00e9re a munkav\u00e1llal\u00f3k kies\u0151 j\u00f6vedelm\u00e9nek egy r\u00e9sz\u00e9t az \u00e1llam \u00e1tv\u00e1llalja, ami hozz\u00e1j\u00e1rul munkahely\u00fck meg\u0151rz\u00e9s\u00e9hez.\nA munkaid\u0151 cs\u00f6kkent\u00e9s\u00e9nek m\u00e9rt\u00e9ke legal\u00e1bb 30 sz\u00e1zal\u00e9k, de legfeljebb 50 sz\u00e1zal\u00e9k lehet, ugyanakkor a munkaid\u0151 \u00e1tlagosan napi n\u00e9gy \u00f3r\u00e1n\u00e1l nem cs\u00f6kkenhet kevesebbre. Hozz\u00e1tette: a t\u00e1mogat\u00e1sn\u00e1l a munkav\u00e1llal\u00f3 havi nett\u00f3 alapb\u00e9r\u00e9t kell figyelembe venni, az \u00e1llami t\u00e1mogat\u00e1s pedig a kies\u0151 munkaid\u0151re a munkaid\u0151-cs\u00f6kkent\u00e9s ar\u00e1ny\u00e1ban sz\u00e1molt b\u00e9r 70 sz\u00e1zal\u00e9ka lehet.\nBod\u00f3 S\u00e1ndor elmondta: a gyakorlatban ez azt jelenti, ha egy munkav\u00e1llal\u00f3 nett\u00f3 alapb\u00e9re 200 ezer forint volt eddig \u00e9s a vesz\u00e9lyhelyzet miatt a munkaideje 50 sz\u00e1zal\u00e9kkal cs\u00f6kkent, akkor a kies\u0151 munkab\u00e9r 70 sz\u00e1zal\u00e9k\u00e1t, azaz 70 ezer forintot garant\u00e1l r\u00e9sz\u00e9re az \u00e1llam. A cs\u00f6kkentett munkaid\u0151 marad\u00e9k 30 sz\u00e1zal\u00e9k\u00e1ban a munk\u00e1ltat\u00f3 fejleszt\u00e9sben r\u00e9szes\u00edtheti a munkav\u00e1llal\u00f3t, vagy egy\u00e9b a munkaad\u00f3 tev\u00e9kenys\u00e9g\u00e9hez kapcsol\u00f3d\u00f3 fejleszt\u00e9sben val\u00f3 k\u00f6zrem\u0171k\u00f6d\u00e9st v\u00e1rhat el t\u0151le, amelynek fej\u00e9ben munkab\u00e9rt fizet - tette hozz\u00e1 az \u00e1llamtitk\u00e1r.\nAz ITM t\u00e1j\u00e9koztat\u00e1sa szerint a programban azok a Munka t\u00f6rv\u00e9nyk\u00f6nyve szerint foglalkoztatott munkav\u00e1llal\u00f3k vehetnek r\u00e9szt, akik a vesz\u00e9lyhelyzet kihirdet\u00e9se \u00e9s a k\u00e9relem beny\u00fajt\u00e1sa k\u00f6z\u00f6tti id\u0151szak alatt megszak\u00edt\u00e1s n\u00e9lk\u00fcl foglalkoztat\u00e1sban \u00e1lltak a munk\u00e1ltat\u00f3n\u00e1l, ak\u00e1r \"home office\" keret\u00e9ben is.\nKies\u0151 munkab\u00e9rk\u00e9nt a havi nett\u00f3 alapb\u00e9r \u00f6sszeg\u00e9b\u0151l maximum a minim\u00e1lb\u00e9r k\u00e9tszeres\u00e9nek nett\u00f3 \u00f6sszeg\u00e9t, azaz legfeljebb 214 130 forintot lehet figyelembe venni. Ez azt jelenti, hogy egy\u00e9nenk\u00e9nt havonta az \u00e1llami t\u00e1mogat\u00e1s \u00f6sszege maximum nett\u00f3 74 946 forint lehet, mely az egy\u00e9n szempontj\u00e1b\u00f3l ad\u00f3mentes, a munk\u00e1ltat\u00f3t pedig csak az \u00e1ltala a munkav\u00e9gz\u00e9sre \u00e9s az egy\u00e9ni fejleszt\u00e9si id\u0151re es\u0151 kifizetett b\u00e9r \u00e9s j\u00e1rul\u00e9kai terhelik.\nAz \u00e1llamtitk\u00e1r hangs\u00falyozta, a t\u00e1mogat\u00e1si id\u0151szak 3 h\u00f3nap lehet, a munk\u00e1ltat\u00f3nak a munkahelyek meg\u0151rz\u00e9se \u00e9rdek\u00e9ben v\u00e1llalnia kell, hogy a k\u00e9relem bead\u00e1s\u00e1t\u00f3l sz\u00e1m\u00edtva a dolgoz\u00f3i l\u00e9tsz\u00e1m\u00e1t meg\u0151rzi, a foly\u00f3s\u00edt\u00e1st k\u00f6vet\u0151en pedig legal\u00e1bb egy h\u00f3napig fenntartja. A t\u00e1mogat\u00e1st a munkav\u00e1llal\u00f3 a munk\u00e1ltat\u00f3val k\u00f6z\u00f6sen C\u00e9gkapun kereszt\u00fcl k\u00e9relmezheti, a k\u00e9relmet egy\u00fctt ny\u00fajthatj\u00e1k be a munk\u00e1ltat\u00f3 sz\u00e9khelye vagy telephelye szerint illet\u00e9kes korm\u00e1nyhivatalhoz \u00e1prilis 16-\u00e1t\u00f3l, amit a hivatal a t\u00e1mogat\u00e1si felt\u00e9telek fenn\u00e1ll\u00e1sa eset\u00e9n meg\u00edt\u00e9l.\n\nMTI 2020. \u00e1prilis 10.\n\n"}]