[{"date": "2020-04-06 12:17", "url": "https://koronavirus.gov.hu/cikkek/ujdonsagokkal-bovul-az-eletmento-applikacio", "h1": "\u00dajdons\u00e1gokkal b\u0151v\u00fcl az \u00c9letMent\u0151 applik\u00e1ci\u00f3", "body": "\nKoronav\u00edrus inf\u00f3gombbal \u00e9s \u00e9rtes\u00edt\u00e9sekkel b\u0151v\u00fcl h\u00e9tf\u0151t\u0151l az Orsz\u00e1gos Ment\u0151szolg\u00e1lat (OMSZ) \u00c9letMent\u0151 applik\u00e1ci\u00f3ja.\n\n\nA ment\u0151szolg\u00e1lat h\u00e9tf\u0151i, az MTI-hez eljuttatott k\u00f6zlem\u00e9nye szerint a kor\u00e1bban kifejlesztett applik\u00e1ci\u00f3ban az egyik \u00faj\u00edt\u00e1s a \"Koronav\u00edrus inform\u00e1ci\u00f3 gomb\", amely k\u00f6zvetlen\u00fcl \u00e1tvezeti a felhaszn\u00e1l\u00f3kat a korm\u00e1ny hivatalos, koronav\u00edrussal kapcsolatos t\u00e1j\u00e9koztat\u00f3 oldal\u00e1ra.\nA m\u00e1sik \u00faj\u00edt\u00e1s, hogy az applik\u00e1ci\u00f3 a koronav\u00edrus-helyzettel kapcsolatos l\u00e9nyeges \u00e9s aktu\u00e1lis inform\u00e1ci\u00f3kr\u00f3l mostant\u00f3l push (felugr\u00f3 \u00fczenetek) \u00e9rtes\u00edt\u00e9sekkel is tudja t\u00e1j\u00e9koztatni haszn\u00e1l\u00f3it. El\u0151nye, hogy a felhaszn\u00e1l\u00f3 akkor is megkapja ezeket a fontos \u00fczeneteket, ha \u00e9ppen nincs megnyitva telefonj\u00e1n az alkalmaz\u00e1s vagy \u00e9pp nem haszn\u00e1lja telefonj\u00e1t. Az Orsz\u00e1gos Ment\u0151szolg\u00e1lat mindenkinek aj\u00e1nlja az \u00e9rtes\u00edt\u00e9sek enged\u00e9lyez\u00e9s\u00e9t, hiszen \u00edgy fontos \u00fczenetek, figyelmeztet\u00e9sek juthatnak el a felhaszn\u00e1l\u00f3hoz.\nAz \u00c9letMent\u0151 applik\u00e1ci\u00f3 janu\u00e1rban indult el a Vodafone Magyarorsz\u00e1g Alap\u00edtv\u00e1ny \u00e9s az Orsz\u00e1gos Ment\u0151szolg\u00e1lat egy\u00fcttm\u0171k\u00f6d\u00e9s\u00e9ben. Az applik\u00e1ci\u00f3 c\u00e9lja els\u0151sorban az, hogy gyorsabb\u00e1 \u00e9s hat\u00e9konyabb\u00e1 tegye a seg\u00e9lyh\u00edv\u00e1st. Az alkalmaz\u00e1sban a felhaszn\u00e1l\u00f3 el\u0151re felt\u00f6ltheti eg\u00e9szs\u00e9g\u00fcgyi adatait, \u00e9s ezek az adatok a seg\u00e9lyh\u00edv\u00e1skor azonnal megjelennek a diszp\u00e9cser monitorj\u00e1n. Szuper pontos helymeghat\u00e1roz\u00f3 rendszere pedig abban seg\u00edt, hogy akkor is gyorsan megtal\u00e1lj\u00e1k a bajbajutottat, ha az p\u00e9ld\u00e1ul nem tud pontos c\u00edmet mondani.\nAz applik\u00e1ci\u00f3t eddig t\u00f6bb mint 450 ezren t\u00f6lt\u00f6tt\u00e9k le \u00e9s csaknem 2500 seg\u00e9lyh\u00edv\u00e1s \u00e9rkezett ezen kereszt\u00fcl, amib\u0151l 680 t\u00e9nyleges ell\u00e1t\u00e1st ig\u00e9nyl\u0151 eset volt.\n\u00a0\nForr\u00e1s: MTI\n\u00a0\n\n"}]