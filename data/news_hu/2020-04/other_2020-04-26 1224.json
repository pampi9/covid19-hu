[{"date": "2020-04-26 12:24", "url": "https://koronavirus.gov.hu/cikkek/hetvegen-minden-eddiginel-tobbszor-kellett-intezkedni-kijarasi-korlatozas-megszegoivel", "h1": "A h\u00e9tv\u00e9g\u00e9n minden eddigin\u00e9l t\u00f6bbsz\u00f6r kellett int\u00e9zkedni a kij\u00e1r\u00e1si korl\u00e1toz\u00e1s megszeg\u0151ivel szemben", "body": "\nMinden eddigin\u00e9l t\u00f6bb, 1905 esetben kellett int\u00e9zkedni\u00fck a rend\u0151r\u00f6knek a kij\u00e1r\u00e1si korl\u00e1toz\u00e1s szab\u00e1lyainak megs\u00e9rt\u00e9se miatt a h\u00e9tv\u00e9g\u00e9n - hangs\u00falyozta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a vas\u00e1rnapi online sajt\u00f3t\u00e1j\u00e9koztat\u00f3n.\n\nLakatos Tibor ezredes \u00fagy fogalmazott: \"b\u00e1r a v\u00edrus lassabban terjed, mint kor\u00e1bban gondoltuk, akkor sem lehet\u00fcnk felel\u0151tlenek\", \u00e9s felh\u00edvta a figyelmet arra, hogy be kell tartani a kij\u00e1r\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendelet, valamint a polg\u00e1rmesterek \u00e1ltal a h\u00e9tv\u00e9g\u00e9re meghozott el\u0151\u00edr\u00e1sokat.\nAz ezredes egy k\u00e9rd\u00e9sre v\u00e1laszolva elmondta: a polg\u00e1rmesterek \u00e1ltal a h\u00e9tv\u00e9g\u00e9re hozott korl\u00e1toz\u00e1sok c\u00e9lja, hogy megakad\u00e1lyozz\u00e1k a j\u00e1rv\u00e1ny terjed\u00e9s\u00e9t seg\u00edt\u0151 magatart\u00e1sokat, p\u00e9ld\u00e1ul a nyilv\u00e1nos helyeken t\u00f6rt\u00e9n\u0151 csoportosul\u00e1st, a vend\u00e9gl\u00e1t\u00f3egys\u00e9gek ig\u00e9nybev\u00e9tel\u00e9t, vagy a k\u00f6z\u00f6ss\u00e9gi k\u00f6zleked\u00e9s haszn\u00e1lat\u00e1t.\nMint mondta, \u00fagy l\u00e1tj\u00e1k, a polg\u00e1rmesterek eddig j\u00f3l \u00e9ltek a felhatalmaz\u00e1ssal, \u00e9s olyan int\u00e9zked\u00e9seket vezettek be, amelyek akad\u00e1lyozz\u00e1k a j\u00e1rv\u00e1ny terjed\u00e9s\u00e9t. Megjegyezte: a j\u00f3zan \u00e9sz hat\u00e1rain bel\u00fcl kell ezeket a szab\u00e1lyokat megalkotni. \u00a0\u00a0\u00a0\u00a0\nAz ezredes sz\u00f3lt arr\u00f3l is: a j\u00e1rv\u00e1ny\u00fcgyi helyzet lehet\u0151v\u00e9 teszi, hogy enyh\u00edtsenek a kij\u00e1r\u00e1si korl\u00e1toz\u00e1s szab\u00e1lyain, de csak megfontoltan, alapos el\u0151k\u00e9sz\u00edt\u00e9s ut\u00e1n, fokozatosan lehet az int\u00e9zked\u00e9seket bevezetni, \"k\u00f6vetkezetesen bevezetett egy\u00e9b int\u00e9zked\u00e9sek\" alapj\u00e1n.\nKiemelte: a j\u00e1rv\u00e1ny nem m\u00falt el, de olyan \u00fctemben terjed, ami lehet\u0151v\u00e9 teszi az enyh\u00edt\u00e9sek bevezet\u00e9s\u00e9t. Hangs\u00falyozta, ez nem azt jelenti, hogy nem kell sz\u00e1molni tov\u00e1bbi korl\u00e1toz\u00e1sokkal, nem kell figyelni az eg\u00e9szs\u00e9g\u00fcnkre, de \"bizonyos szab\u00e1lyok k\u00f6z\u00f6tt \u00fajrakezdhet\u00fcnk k\u00fcl\u00f6nb\u00f6z\u0151 tev\u00e9kenys\u00e9geket\".\nArra a k\u00e9rd\u00e9sre, milyen szempontokat vesznek figyelembe az enyh\u00edt\u00e9sekn\u00e9l, azt mondta, a legalapvet\u0151bb a j\u00e1rv\u00e1ny terjed\u00e9s\u00e9nek \u00fcteme, a fert\u0151z\u00f6ttek sz\u00e1ma, a s\u00falyos \u00e1llapotban l\u00e9v\u0151k sz\u00e1ma, illetve az eg\u00e9szs\u00e9g\u00fcgyi ell\u00e1t\u00f3rendszer tartal\u00e9kkapacit\u00e1sa.\nM\u00e9rlegelni kell emellett a szomsz\u00e9dos orsz\u00e1gok \u00e1ltal bevezetett int\u00e9zked\u00e9seket, hiszen - mint mondta - \"nem tudunk k\u00fcl\u00f6n utakon j\u00e1rni\". P\u00e9ldak\u00e9nt eml\u00edtette, hogy az utaz\u00e1si korl\u00e1toz\u00e1sok eset\u00e9ben Magyarorsz\u00e1gnak igazodnia kell a szomsz\u00e9dos orsz\u00e1gok \u00e1ltal bevezetett enyh\u00edt\u00e9sekhez. Hozz\u00e1tette: figyelembe kell venni azt is, hogy Magyarorsz\u00e1g a j\u00e1rv\u00e1nynak nem ugyanabban a szakasz\u00e1ban van, mint Ausztria.\nAz ezredes egy k\u00e9rd\u00e9sre v\u00e1laszolva elmondta, t\u00f6bbsz\u00f6r sz\u00f3ba ker\u00fclt a 65 \u00e9v felettiek kij\u00e1r\u00e1si id\u0151s\u00e1vj\u00e1nak m\u00f3dos\u00edt\u00e1sa, de \u00fagy l\u00e1tj\u00e1k, egyel\u0151re nem indokolt ezen v\u00e1ltoztatni. Hozz\u00e1tette: m\u00e1jus 3-a ut\u00e1n - az el\u0151re meghat\u00e1rozott menetrend szerint - ezen is m\u00f3dos\u00edtanak, azzal egy\u00fctt, hogy tov\u00e1bbra is fontos a koroszt\u00e1ly elk\u00fcl\u00f6n\u00edt\u00e9se a fiatalabbakt\u00f3l.\nAz ezredes elmondta azt is, hogy vas\u00e1rnap reggel \u00fajabb, v\u00e9d\u0151felszerel\u00e9st sz\u00e1ll\u00edt\u00f3 rep\u00fcl\u0151g\u00e9p \u00e9rkezett K\u00edn\u00e1b\u00f3l. Az ezredes megk\u00f6sz\u00f6nte azoknak a munk\u00e1j\u00e1t, akik r\u00e9szt vesznek a v\u00e9d\u0151eszk\u00f6z\u00f6k sz\u00e1ll\u00edt\u00e1s\u00e1ban, a v\u00e1melj\u00e1r\u00e1s gyors lefolytat\u00e1s\u00e1ban \u00e9s a v\u00e9dekez\u00e9sben r\u00e9szt vev\u0151kh\u00f6z eljuttat\u00e1s\u00e1ban. Kiemelte az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont munkat\u00e1rsainak \u00e1ldozatos munk\u00e1j\u00e1t, akik a h\u00e9tv\u00e9g\u00e9n is v\u00e9gzik a v\u00e9d\u0151felszerel\u00e9sek rakt\u00e1roz\u00e1s\u00e1t, el\u0151k\u00e9sz\u00edt\u00e9s\u00e9t, sz\u00e1ll\u00edt\u00e1s\u00e1t.\nK\u00f6zl\u00e9se szerint a hat\u00e1r\u00e1tkel\u0151helyeken kiegyens\u00falyozott a forgalom, jelent\u0151s v\u00e1rakoz\u00e1s R\u00f6szk\u00e9n a bel\u00e9p\u0151 teherforgalomban, Nagylakn\u00e1l a kil\u00e9p\u0151 szem\u00e9ly- \u00e9s teherforgalomban, valamint Csan\u00e1dpalot\u00e1n a bel\u00e9p\u0151 teherforgalomban van.\nAzzal kapcsolatban, hogy cs\u00fct\u00f6rt\u00f6k reggel \u00f3ta lehet\u0151s\u00e9g van a szerb-magyar hat\u00e1ron is az ing\u00e1z\u00e1sra, de a Magyarorsz\u00e1gr\u00f3l hazat\u00e9r\u0151 szerbeknek 28 napos karant\u00e9nt \u00edrt el\u0151 a szerb hat\u00f3s\u00e1g, Lakatos Tibor elmondta: kezdetben a szerb eg\u00e9szs\u00e9g\u00fcgyi hat\u00f3s\u00e1gok m\u00e1sk\u00e9nt \u00e9rtelmezt\u00e9k a k\u00e9t k\u00fcl\u00fcgyminiszter k\u00f6z\u00f6tti meg\u00e1llapod\u00e1st, de ezt k\u00e9toldal\u00fa t\u00e1rgyal\u00e1sokon feloldott\u00e1k \u00e9s szombaton 694 embert l\u00e9ptettek \u00e1t ezen a hat\u00e1rszakaszon. Megjegyezte: Szerbi\u00e1ban kij\u00e1r\u00e1si korl\u00e1toz\u00e1s van h\u00e9tf\u0151 reggel 5 \u00f3r\u00e1ig, akkort\u00f3l ism\u00e9t \u00e1tl\u00e9phetik a hat\u00e1rt a dolgoz\u00f3k, karant\u00e9nba vonul\u00e1s n\u00e9lk\u00fcl.\n\u00a0\n\nForr\u00e1s: MTI\n\n"}]