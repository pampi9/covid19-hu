[{"date": "2020-04-20 14:26", "url": "https://koronavirus.gov.hu/cikkek/225-millio-maszk-es-220-lelegeztetogep-erkezett-mult-heten", "h1": "22,5 milli\u00f3 maszk \u00e9s 220 l\u00e9legeztet\u0151g\u00e9p \u00e9rkezett a m\u00falt h\u00e9ten", "body": "\nAz elm\u00falt egy h\u00e9ten 21 rep\u00fcl\u0151vel \u00e9s 3 kamionnal sz\u00e1ll\u00edtottak Magyarorsz\u00e1gra a koronav\u00edrus-j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter az Orsz\u00e1ggy\u0171l\u00e9sben.\n\n\nSzijj\u00e1rt\u00f3 P\u00e9ter napirend el\u0151tti felsz\u00f3lal\u00e1s\u00e1ban elmondta: az elm\u00falt h\u00e9ten 22,5 milli\u00f3 maszkot - 20,65 milli\u00f3 seb\u00e9szeti \u00e9s 1,85 milli\u00f3 magasabb szint\u0171 v\u00e9delmet ny\u00fajt\u00f3 maszkot - sz\u00e1ll\u00edtottak Magyarorsz\u00e1gra. \u00cdgy a j\u00e1rv\u00e1ny kirobban\u00e1sa \u00f3ta \u00f6sszesen m\u00e1r 72 954 890 maszk \u00e9rkezett, ami nagyj\u00e1b\u00f3l a fele a leszerz\u0151d\u00f6tt mennyis\u00e9gnek. M\u00e9g 75 852 550 maszk Magyarorsz\u00e1gra sz\u00e1ll\u00edt\u00e1s\u00e1t v\u00e1rj\u00e1k, ebb\u0151l 59,5 milli\u00f3 seb\u00e9szeti, 16,3 milli\u00f3 pedig enn\u00e9l magasabb szint\u0171 v\u00e9dekez\u00e9st tesz lehet\u0151v\u00e9 - k\u00f6z\u00f6lte.\nA miniszter arr\u00f3l is t\u00e1j\u00e9koztatott, hogy az elm\u00falt h\u00e9ten 220 l\u00e9legeztet\u0151g\u00e9p is \u00e9rkezett - \u00f6sszess\u00e9g\u00e9ben 538 -, tov\u00e1bb\u00e1 Magyarorsz\u00e1gra sz\u00e1ll\u00edtottak 50 ezer tesztet, \u00edgy meghaladta a 402 ezret az import\u00e1lt tesztek sz\u00e1ma, \u00e9s m\u00e9g 2 milli\u00f3 952 ezerre rendelkeznek szerz\u0151d\u00e9ssel.\nT\u00f6bb mint 10,6 milli\u00f3 v\u00e9dekez\u00e9shez sz\u00fcks\u00e9ges ruh\u00e1zati term\u00e9k - szem\u00fcveg, keszty\u0171, sapka, arcv\u00e9d\u0151 \u00e9s overall - is bej\u00f6tt a m\u00falt h\u00e9ten, ezzel 32,5 milli\u00f3ra n\u0151tt az \u00f6sszesen import\u00e1lt term\u00e9kek sz\u00e1ma, \u00e9s m\u00e9g 27 milli\u00f3 darabra van szerz\u0151d\u00e9s - ismertette.\nSzijj\u00e1rt\u00f3 P\u00e9ter arr\u00f3l is besz\u00e9lt, hogy a vil\u00e1g sz\u00e1mos hely\u00e9n folyamatosan k\u00eds\u00e9rletek zajlanak olt\u00f3anyag, valamint a koronav\u00edrus hat\u00e1sait a jelenlegin\u00e9l eredm\u00e9nyesebben kezel\u0151 gy\u00f3gyszerek kifejleszt\u00e9s\u00e9re. Ezzel kapcsolatban elmondta, hogy a k\u00ednai korm\u00e1nnyal k\u00f6t\u00f6tt meg\u00e1llapod\u00e1s \u00e9rtelm\u00e9ben a k\u00f6zelm\u00faltban 400 ezer favipiravir nev\u0171 gy\u00f3gyszer \u00e9rkezett Magyarorsz\u00e1gra, ez adagol\u00e1st\u00f3l f\u00fcgg\u0151en k\u00f6r\u00fclbel\u00fcl 4 ezer beteg kezel\u00e9s\u00e9re alkalmas. K\u00edna mind\u00f6ssze n\u00e9gy orsz\u00e1gnak tette lehet\u0151v\u00e9 a v\u00e1s\u00e1rl\u00e1st - emelte ki.\nJap\u00e1nban is folyamatosak azok a tesztek, amelyek ilyen t\u00edpus\u00fa gy\u00f3gyszer kifejleszt\u00e9s\u00e9re ir\u00e1nyulnak. Magyarorsz\u00e1g meg\u00e1llapodott a t\u00e1vol-keleti orsz\u00e1ggal: az avigan t\u00edpus\u00fa gy\u00f3gyszerb\u0151l 12 500-at kap - ami 100 beteg kezel\u00e9s\u00e9re alkalmas -, hogy a betegek kezel\u00e9se mellett a klinikai teszteket \u00e9s vizsg\u00e1latokat is elv\u00e9gezz\u00e9k - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter.\nA t\u00e1rcavezet\u0151 a vil\u00e1gj\u00e1rv\u00e1ny elleni harc legfontosabb frontj\u00e1nak az eg\u00e9szs\u00e9g\u00fcgy ter\u00fclet\u00e9t nevezte, ez\u00e9rt ism\u00e9t k\u00f6sz\u00f6netet mondott az eg\u00e9szs\u00e9g\u00fcgyi dolgoz\u00f3knak az emberfeletti k\u00fczdelem\u00e9rt. Az eg\u00e9szs\u00e9g\u00fcgyi v\u00e9dekez\u00e9s sikeress\u00e9g\u00e9nek legfontosabb el\u0151felt\u00e9tele pedig az, hogy speci\u00e1lis v\u00e9d\u0151eszk\u00f6z\u00f6kkel l\u00e1ss\u00e1k el a dolgoz\u00f3kat, f\u0151leg azokat, akik k\u00f6zvetlen kapcsolatba l\u00e9pnek megfert\u0151z\u00f6ttekkel - mondta.\nSzijj\u00e1rt\u00f3 P\u00e9ter jelezte, ezen a h\u00e9ten is t\u00f6bb tonn\u00e1nyi rakom\u00e1nyt v\u00e1rnak l\u00e9gi \u00e9s sz\u00e1razf\u00f6ldi \u00faton egyar\u00e1nt.\n\u00a0\nForr\u00e1s: MTI\n\n"}]