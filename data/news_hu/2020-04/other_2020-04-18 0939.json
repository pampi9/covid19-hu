[{"date": "2020-04-18 09:39", "url": "https://koronavirus.gov.hu/cikkek/befejezodott-pesti-uti-idosek-otthona-fertotlenitese", "h1": "Befejez\u0151d\u00f6tt a Pesti \u00fati Id\u0151sek Otthona fert\u0151tlen\u00edt\u00e9se", "body": "\nBefejezte a Pesti \u00fati Id\u0151sek Otthona fert\u0151tlen\u00edt\u00e9s\u00e9t az MH 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj Biol\u00f3giai Mentes\u00edt\u0151 Csoportja \u00e1prilis 17-\u00e9n, p\u00e9nteken. A feladat z\u00e1r\u00f3mozzanat\u00e1t Korom Ferenc vez\u00e9rezredes, a Magyar Honv\u00e9ds\u00e9g parancsnoka \u00e9s S\u00e1ndor Zsolt vez\u00e9r\u0151rnagy, a Magyar Honv\u00e9ds\u00e9g Parancsnoks\u00e1ga t\u00f6rzsf\u0151n\u00f6k\u00e9nek m\u0171veleti helyettese is megtekintette.\n\n\nAhogy arr\u00f3l kor\u00e1bban m\u00e1r besz\u00e1moltunk, a F\u0151v\u00e1rosi \u00d6nkorm\u00e1nyzat fenntart\u00e1s\u00e1ban m\u0171k\u00f6d\u0151 otthonban nagysz\u00e1m\u00fa koronav\u00edrus-fert\u0151z\u00f6ttet tal\u00e1ltak, akiket k\u00f3rh\u00e1zba sz\u00e1ll\u00edtottak. Az orsz\u00e1gos tisztif\u0151orvos \u00e1prilis 12-\u00e9re, vas\u00e1rnapra teljes fert\u0151tlen\u00edt\u00e9st rendelt el az int\u00e9zm\u00e9nyben. A feladatot a sz\u00e9kesfeh\u00e9rv\u00e1ri sz\u00e9khely\u0171 vegyiv\u00e9delmi z\u00e1szl\u00f3alj speci\u00e1lis k\u00e9pess\u00e9gekkel rendelkez\u0151 katon\u00e1i hajtott\u00e1k v\u00e9gre.\n\u201e\u00dagy gondolom minden tiszteletet meg\u00e9rdemelnek ezek a katon\u00e1k, akik napi 10-12 \u00f3r\u00e1ban, vegyiv\u00e9delmi ruh\u00e1ba \u00f6lt\u00f6zve hajtott\u00e1k v\u00e9gre ezt a feladatot\u201d \u2013 fogalmazott k\u00e9rd\u00e9s\u00fcnkre S\u00e1ndor Zsolt vez\u00e9r\u0151rnagy. Eml\u00e9keztetett: a hat nap alatt a z\u00e1szl\u00f3alj katon\u00e1i t\u00f6bb mint 82 ezer n\u00e9gyzetm\u00e9ter belter\u00fcletet, valamint k\u00f6zel 72 ezer n\u00e9gyzetm\u00e9ter k\u00fclter\u00fcletet mentes\u00edtettek, \u00e9s ennek sor\u00e1n 1800 liter vegyiv\u00e9delmi mentes\u00edt\u0151anyagot haszn\u00e1ltak fel.\n\nAz id\u0151sek otthon\u00e1ban v\u00e9gzett munk\u00e1val kapcsolatban a z\u00e1szl\u00f3alj parancsnoka, Miklovich J\u00e1nos ezredes elmondta: ilyen feladatot vegyiv\u00e9delmi katona a k\u00f6zelm\u00faltban nem hajtott v\u00e9gre, ennek ellen\u00e9re \u2013 h\u00e1romf\u00e9le mentes\u00edt\u0151anyag haszn\u00e1lat\u00e1val \u2013 siker\u00fclt elv\u00e9gezni a teljes k\u00fcls\u0151 \u00e9s bels\u0151 fert\u0151tlen\u00edt\u00e9st. \u201eA k\u00fcls\u0151 ter\u00fcletek \u00e9s a hidegburkolat\u00fa csemp\u00e9k, j\u00e1r\u00f3lappal ell\u00e1tott ter\u00fcletek fert\u0151tlen\u00edt\u00e9s\u00e9re kl\u00f3rb\u00e1zis\u00fa mentes\u00edt\u0151anyagot, a lak\u00f3szob\u00e1kban \u00e9s a meleg burkolat\u00fa helyis\u00e9gekben alkoholb\u00e1zis\u00fa anyagot haszn\u00e1ltunk, illetve a nagy l\u00e9gk\u00f6bm\u00e9ret\u0171 helyis\u00e9gekben \u2013 aul\u00e1k, \u00e9tkezd\u00e9k \u2013 olyan v\u00edzb\u00e1zis\u00fa fert\u0151tlen\u00edt\u0151 anyagot alkalmaztunk, amelyet robban\u00f3motoros k\u00f6dk\u00e9pz\u0151 eszk\u00f6zzel juttattunk c\u00e9lba. Az elj\u00e1r\u00e1s ut\u00e1n az itt lak\u00f3k m\u00e1r biztons\u00e1gban \u00e9rezhetik magukat a v\u00edrussal szemben\u201d \u2013 fogalmazott a parancsnok.\nA sz\u00e9kesfeh\u00e9rv\u00e1ri z\u00e1szl\u00f3alj alaprendeltet\u00e9s\u00e9b\u0151l ad\u00f3d\u00f3an r\u00e9szt vesz a Honv\u00e9delmi Katasztr\u00f3fav\u00e9delmi Rendszerben, emellett hazai \u00e9s k\u00fclf\u00f6ldi gyakorlatokon k\u00e9pezi mag\u00e1t, illetve bizony\u00edtja magas szakmai felk\u00e9sz\u00fclts\u00e9g\u00e9t. Az \u00e9les helyzetekben t\u00f6rt\u00e9n\u0151 munka sem \u00faj az alakulat katon\u00e1i sz\u00e1m\u00e1ra, hiszen p\u00e9ld\u00e1ul a t\u00edz \u00e9vvel ezel\u0151tti v\u00f6r\u00f6siszap-katasztr\u00f3fa idej\u00e9n is bevetett\u00e9k \u0151ket.\n\nForr\u00e1s: Honvedelem.hu\n\u00a0\n\n"}]