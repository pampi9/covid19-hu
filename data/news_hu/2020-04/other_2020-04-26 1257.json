[{"date": "2020-04-26 12:57", "url": "https://koronavirus.gov.hu/cikkek/emelkedik-fertozottek-szama-de-sikerul-laposan-tartani-jarvanygorbet", "h1": "Emelkedik a fert\u0151z\u00f6ttek sz\u00e1ma, de siker\u00fcl laposan tartani a j\u00e1rv\u00e1nyg\u00f6rb\u00e9t", "body": "\nEmelkedik a koronav\u00edrussal fert\u0151z\u00f6ttek sz\u00e1ma, de az eredm\u00e9nyes v\u00e9dekez\u00e9snek k\u00f6sz\u00f6nhet\u0151en siker\u00fcl laposan tartani a j\u00e1rv\u00e1nyg\u00f6rb\u00e9t - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hangs\u00falyozta: emelkedik a k\u00f3rh\u00e1zban \u00e1polt koronav\u00edrus-fert\u0151z\u00f6ttek sz\u00e1ma, a 2500 igazolt fert\u0151z\u00f6tt k\u00f6z\u00fcl 927 embert kezelnek k\u00f3rh\u00e1zban, k\u00f6z\u00fcl\u00fck 56-an vannak l\u00e9legeztet\u0151g\u00e9pen. Az igazolt fert\u0151z\u00f6ttek 57 sz\u00e1zal\u00e9ka n\u0151, 43 sz\u00e1zal\u00e9kuk f\u00e9rfi - mondta.\nK\u00f6z\u00f6lte azt is, hogy 272-re emelkedett az elhunytak sz\u00e1ma, t\u00f6bbs\u00e9g\u00fck - 256-an - hatvan \u00e9v feletti, \u00e9s jellemz\u0151en kr\u00f3nikus alapbetegs\u00e9g\u00fck is volt. Nyolc elhunyt az 50-59 \u00e9ves, hatan a 40-49 \u00e9ves, m\u00edg ketten a 30-39 \u00e9ves koroszt\u00e1lyhoz tartoztak - ismertette.\nA szakember besz\u00e9lt arr\u00f3l is, hogy tov\u00e1bbra is Budapestr\u0151l \u00e9s Pest megy\u00e9b\u0151l ker\u00fcl ki a legt\u00f6bb fert\u0151z\u00f6tt; el\u0151bbi 1274, ut\u00f3bbi 350 igazolt esettel szerepel a nyilv\u00e1ntart\u00e1sban. Az eg\u00e9sz orsz\u00e1gra vet\u00edtve a sz\u00e1zezer lakosra jut\u00f3 fert\u0151z\u00f6tti ar\u00e1nysz\u00e1m 25,6. Mint mondta, ez a sz\u00e1m m\u00e1r \u00f6sszehasonl\u00edthat\u00f3 m\u00e1s orsz\u00e1gok\u00e9val, azonban val\u00f3di \u00f6sszehasonl\u00edt\u00e1snak \"nincs helye\", hiszen minden orsz\u00e1gban k\u00fcl\u00f6nb\u00f6z\u0151en indult a j\u00e1rv\u00e1ny, \u00e9s most is elt\u00e9r\u0151en alakul.\u00a0\u00a0\u00a0\nK\u00e9rd\u00e9sre v\u00e1laszolva elmondta azt is, hogy a k\u00f3ros elh\u00edz\u00e1s, az extr\u00e9m t\u00fals\u00faly is kock\u00e1zatot jelent a megbeteged\u00e9sben. A t\u00fals\u00faly terheli a kering\u00e9st, a l\u00e9gz\u0151rendszert, az \u00edz\u00fcleteket, befoly\u00e1solja az anyagcser\u00e9t. Ezekn\u00e9l a betegekn\u00e9l a gy\u00f3gy\u00edt\u00e1s is l\u00e9nyegesen bonyolultabb - tette hozz\u00e1.\nM\u00fcller Cec\u00edlia k\u00e9rd\u00e9sre v\u00e1laszolva elmondta azt is, hogy egy embert ak\u00e1r t\u00f6bbsz\u00f6r is letesztelnek, betartva az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1s\u00e1t. Jellemz\u0151en egy embern\u00e9l k\u00e9t laborat\u00f3riumi vizsg\u00e1latot v\u00e9geznek, de p\u00e9ld\u00e1ul a kritikus infrastrukt\u00far\u00e1ban - mint p\u00e9ld\u00e1ul az eg\u00e9szs\u00e9g\u00fcgyben - dolgoz\u00f3kn\u00e1l t\u00f6bbsz\u00f6r is v\u00e9geznek teszteket.\nKiemelte, k\u00f3rh\u00e1zb\u00f3l koronav\u00edrusos beteget csak gy\u00f3gyultan, k\u00e9t negat\u00edv teszttel \u00e9s a klinikai t\u00fcnetek megsz\u0171nte ut\u00e1n k\u00fcldhetnek haza. Ezzel kapcsolatban elmondta, ha valakit egy szoci\u00e1lis int\u00e9zm\u00e9nyb\u0151l vagy id\u0151sotthonb\u00f3l egy\u00e9b vizsg\u00e1latra k\u00fcldtek k\u00f3rh\u00e1zba, de nem volt koronav\u00edrusos, akkor hazabocs\u00e1t\u00e1sa ut\u00e1n 14 napos j\u00e1rv\u00e1ny\u00fcgyi megfigyel\u00e9s al\u00e1 kell \u0151t helyezni. Ez nem z\u00e1rlatot jelent, de eg\u00e9szs\u00e9gi \u00e1llapot\u00e1t folyamatosan figyelni kell - emelte ki.\nAz orsz\u00e1gos tisztif\u0151orvos besz\u00e9lt arr\u00f3l, hogy a v\u00edrus reprodukci\u00f3s r\u00e1t\u00e1ja (fert\u0151z\u0151k\u00e9pess\u00e9ge) Magyarorsz\u00e1gon - k\u00f6sz\u00f6nhet\u0151en a j\u00e1rv\u00e1ny\u00fcgyi int\u00e9zked\u00e9seknek \u00e9s a betart\u00e1suknak - 1 alatt van. A WHO a v\u00edrus fert\u0151z\u0151k\u00e9pess\u00e9g\u00e9r\u0151l kor\u00e1bban azt mondta, 1 fert\u0151z\u00f6tt 2-3 embert tud megfert\u0151zni akkor, ha semmilyen \u00f3vint\u00e9zked\u00e9s nincs. \u00a0\u00a0\u00a0\u00a0\u00a0\u00a0\nM\u00fcller Cec\u00edlia elmondta azt is, hogy Magyarorsz\u00e1gon nem tudnak olyan esetr\u0151l, hogy valaki az otthon\u00e1ban halt volna meg koronav\u00edrus-fert\u0151z\u00e9sben.\n\nForr\u00e1s: MTI\n\n"}]