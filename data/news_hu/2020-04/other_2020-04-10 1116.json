[{"date": "2020-04-10 11:16", "url": "https://koronavirus.gov.hu/cikkek/orban-viktor-turk-tanacs-csucsertekezleten-vett-reszt", "h1": "Orb\u00e1n Viktor a T\u00fcrk Tan\u00e1cs cs\u00facs\u00e9rtekezlet\u00e9n vett r\u00e9szt", "body": "\nVideokonferenci\u00e1t tartottak p\u00e9nteken a T\u00fcrk Tan\u00e1cs tag\u00e1llamainak vezet\u0151i, k\u00f6zt\u00fck a megfigyel\u0151i st\u00e1tusszal rendelkez\u0151 Magyarorsz\u00e1g k\u00e9pviselet\u00e9ben Orb\u00e1n Viktor minisztereln\u00f6k; a megbesz\u00e9l\u00e9sen nagy hangs\u00falyt kapott a koronav\u00edrus-vil\u00e1gj\u00e1rv\u00e1ny elleni k\u00f6z\u00f6s v\u00e9dekez\u00e9s - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\nA cs\u00facstal\u00e1lkoz\u00f3n az \u00e1llamok vezet\u0151i - k\u00f6zt\u00fck Recep Tayyip Erdogan t\u00f6r\u00f6k \u00e1llamf\u0151 \u00e9s Ilham Alijev azeri eln\u00f6k - tapasztalatot cser\u00e9ltek a fert\u0151z\u00e9s ellen nemzeti szinten megtett int\u00e9zked\u00e9seikr\u0151l, \u00e9s d\u00f6nt\u00f6ttek a kereskedelmi kapcsolatok \u00e9s a sz\u00e1ll\u00edt\u00e1s folyamatoss\u00e1g\u00e1nak biztos\u00edt\u00e1s\u00e1r\u00f3l. \u00c1ttekintett\u00e9k az egy\u00fcttm\u0171k\u00f6d\u00e9s lehet\u0151s\u00e9g\u00e9t az eg\u00e9szs\u00e9g\u00fcgyi \u00e1gazatban, \u00e9s abban is megegyeztek, hogy k\u00f6lcs\u00f6n\u00f6sen seg\u00edts\u00e9get ny\u00fajtanak a tag\u00e1llamok ter\u00fclet\u00e9n ragadt \u00e1llampolg\u00e1raik sz\u00e1m\u00e1ra.\n\nOrb\u00e1n Viktor a tan\u00e1cskoz\u00e1son elmondta: a k\u00f6z\u00f6s kultur\u00e1lis \u00f6r\u00f6ks\u00e9gb\u0151l ad\u00f3d\u00f3an a magyarok testv\u00e9rk\u00e9nt tekintenek a t\u00fcrk n\u00e9pekre. Kifejezte Magyarorsz\u00e1g k\u00f6sz\u00f6net\u00e9t az \u00fczb\u00e9g \u00e9s azeri partnerekt\u0151l kapott adom\u00e1nyok\u00e9rt.\n\u00dczbegiszt\u00e1n 150 ezer eg\u00e9szs\u00e9g\u00fcgyi maszkot adom\u00e1nyozott, Azerbajdzs\u00e1n pedig 10 ezret. A korm\u00e1nyf\u0151 hozz\u00e1tette: Kazahszt\u00e1nt is k\u00f6sz\u00f6net illeti, ami\u00e9rt lehet\u0151v\u00e9 tette, hogy a K\u00edn\u00e1b\u00f3l hazat\u00e9r\u0151, a magyar korm\u00e1ny \u00e1ltal megrendelt orvosi eszk\u00f6z\u00f6ket sz\u00e1ll\u00edt\u00f3 rep\u00fcl\u0151g\u00e9pek feltankoljanak a f\u0151v\u00e1ros rep\u00fcl\u0151ter\u00e9n.\nT\u00f6r\u00f6korsz\u00e1g pedig az exportkorl\u00e1toz\u00e1sok ellen\u00e9re enged\u00e9lyezte 8 tonna, maszkok alapanyagak\u00e9nt haszn\u00e1latos textil, valamint k\u00e9zfert\u0151tlen\u00edt\u0151 g\u00e9l Magyarorsz\u00e1gra sz\u00e1ll\u00edt\u00e1s\u00e1t. Ahogy a magyar mond\u00e1s tartja: bajban ismerszik meg igaz\u00e1n a j\u00f3bar\u00e1t - fogalmazott Orb\u00e1n Viktor.\nA t\u00fcrk nyelv\u0171 \u00e1llamokat t\u00f6m\u00f6r\u00edt\u0151 T\u00fcrk Tan\u00e1csnak tagja T\u00f6r\u00f6korsz\u00e1g, Azerbajdzs\u00e1n, Kazahszt\u00e1n, Kirgiziszt\u00e1n \u00e9s \u00dczbegiszt\u00e1n. Magyarorsz\u00e1gnak 2018 \u00f3ta megfigyel\u0151i st\u00e1tusza van a tan\u00e1csban.\n\u00a0\n\u00a0\nMTI 2020. \u00e1prilis 10.\n\n"}]