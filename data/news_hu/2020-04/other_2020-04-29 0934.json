[{"date": "2020-04-29 09:34", "url": "https://koronavirus.gov.hu/cikkek/teljes-tarsasagi-ado-mentesseg-jarhat-az-ujra-befektetett-profitra", "h1": "Teljes t\u00e1rsas\u00e1gi ad\u00f3 mentess\u00e9g j\u00e1rhat az \u00fajra befektetett profitra", "body": "\n\u00dajabb, a koronav\u00edrus j\u00e1rv\u00e1ny gazdas\u00e1gi hat\u00e1sait cs\u00f6kkent\u0151 javaslatot terjesztett be a korm\u00e1ny, ezzel is seg\u00edtve munkahelyek \u00e9s a gazdas\u00e1g v\u00e9delm\u00e9t.\n\n\nA most beny\u00fajtott t\u00f6rv\u00e9nyjavaslat biztos\u00edtja, hogy a fejleszt\u00e9si tartal\u00e9k \u00f6sszeg\u00e9t az eg\u00e9sz ad\u00f3z\u00e1s el\u0151tti nyeres\u00e9gb\u0151l le lehet \u00edrni. A tervezet azokat az ad\u00f3k\u00f6nny\u00edt\u0151 int\u00e9zked\u00e9seket is tartalmazza, amelyek csak \u00fagy tudnak \u00e9rdemi seg\u00edts\u00e9get ny\u00fajtani a v\u00e1llalkoz\u00e1soknak, ha a vesz\u00e9lyhelyzetet k\u00f6vet\u0151en is hat\u00e1lyban maradnak.\nA korm\u00e1ny \u00fajabb beruh\u00e1z\u00e1s\u00f6szt\u00f6nz\u0151 int\u00e9zked\u00e9se lehet\u0151v\u00e9 teszi azt, hogy az elk\u00f6vetkez\u0151 n\u00e9gy \u00e9vben magyarorsz\u00e1gi beruh\u00e1z\u00e1st tervez\u0151 c\u00e9gek eset\u00e9ben a beruh\u00e1z\u00e1sra ford\u00edtani k\u00edv\u00e1nt nyeres\u00e9g ak\u00e1r teljes t\u00e1rsas\u00e1gi ad\u00f3mentess\u00e9gben r\u00e9szes\u00fclj\u00f6n. Az \u00fan. fejleszt\u00e9si tartal\u00e9kot a jelenlegi szab\u00e1lyok szerint csak az ad\u00f3z\u00e1si el\u0151tti nyeres\u00e9g \u00f6sszeg\u00e9nek a fel\u00e9re lehet ig\u00e9nybe venni. A m\u00f3dos\u00edt\u00e1s szerint a teljes nyeres\u00e9gre ig\u00e9nybe vehet\u0151, de tov\u00e1bbra is figyelemmel kell lenni a t\u00edzmilli\u00e1rd forintos fels\u0151 hat\u00e1rra.\nA kedvezm\u00e9nnyel minden hazai v\u00e1llalkoz\u00e1s \u00e9lhet, de a kedvez\u0151 szab\u00e1ly hat\u00e1s\u00e1ra ak\u00e1r a k\u00fclf\u00f6ldi sz\u00e9khely\u0171, de haz\u00e1nkban tev\u00e9kenyked\u0151 multik is d\u00f6nthetnek \u00fagy, hogy a tavalyi nyeres\u00e9g\u00fcket nem k\u00fclf\u00f6ldre viszik, hanem azt Magyarorsz\u00e1gon fektetik be. Most csak a d\u00f6nt\u00e9st kell meghozniuk, a beruh\u00e1z\u00e1s megval\u00f3s\u00edt\u00e1s\u00e1ra n\u00e9gy \u00e9v \u00e1ll rendelkez\u00e9s\u00fckre.\nUgyan a besz\u00e1mol\u00f3 lead\u00e1s\u00e1nak hat\u00e1ridej\u00e9t szeptember 30-ig meghosszabb\u00edtotta a korm\u00e1ny, de ezzel egy\u00fctt m\u00e1r sok c\u00e9g dolgozik a tavalyi \u00e9v sz\u00e1mviteli lez\u00e1r\u00e1s\u00e1n. Ez\u00e9rt annak \u00e9rdek\u00e9ben, hogy a kedvez\u0151 szab\u00e1lyt a lehet\u0151 legegyszer\u0171bben lehessen alkalmazni m\u00e1r a 2019-es ad\u00f3\u00e9vre, a t\u00f6rv\u00e9nyjavaslat mellett hamarosan megjelenik a fejleszt\u00e9si tartal\u00e9k szab\u00e1lyait m\u00f3dos\u00edt\u00f3 korm\u00e1nyrendelet is. A vesz\u00e9lyhelyzet id\u0151szak\u00e1ban \u00edgy lehet az ad\u00f3z\u00f3kat seg\u00edt\u0151 szab\u00e1lyt a lehet\u0151 leggyorsabban alkalmazni.\nA t\u00f6rv\u00e9nyjavaslat biztos\u00edtja azt is, hogy a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9k\u00e9nek a cs\u00f6kkent\u00e9s\u00e9r\u0151l sz\u00f3l\u00f3 korm\u00e1nyd\u00f6nt\u00e9s a vesz\u00e9lyhelyzetet k\u00f6vet\u0151en is \u00e9rv\u00e9nyes \u00e9s hat\u00e1lyos legyen.\u00a0 A szoci\u00e1lis hozz\u00e1j\u00e1rul\u00e1si ad\u00f3 k\u00e9t sz\u00e1zal\u00e9kpontos cs\u00f6kkent\u00e9s\u00e9vel az ekhosok \u00e9s a kat\u00e1sok is j\u00f3l j\u00e1rnak. J\u00falius 1-t\u0151l a jelenlegi 17,5 sz\u00e1zal\u00e9k helyett 15,5 sz\u00e1zal\u00e9kra cs\u00f6kken a kifizet\u0151 \u00e1ltal fizetend\u0151 egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekho) m\u00e9rt\u00e9ke, amely 40 ezer mag\u00e1nszem\u00e9lyt \u00e9rint. N\u0151 a kat\u00e1sok ell\u00e1t\u00e1si alapja is j\u00falius 1-t\u0151l. Az a kisad\u00f3z\u00f3, aki 50 ezer forint t\u00e9teles ad\u00f3t fizet, annak az ell\u00e1t\u00e1si alapja (t\u00e1rsadalombiztos\u00edt\u00e1si \u00e9s \u00e1ll\u00e1skeres\u00e9si ell\u00e1t\u00e1sok sz\u00e1m\u00edt\u00e1s\u00e1nak alapja) havi 98 100 forintr\u00f3l 102 000 forintra emelkedik. Az a kat\u00e1s, aki havi 75 000 forint ad\u00f3t fizet, annak az ell\u00e1t\u00e1si alapja havi 164 000 forintr\u00f3l 170 000 forintra emelkedik.\nA t\u00f6rv\u00e9nyjavaslat tartalmazza a bankok j\u00e1rv\u00e1ny\u00fcgyi k\u00fcl\u00f6nad\u00f3j\u00e1val kapcsolatos visszat\u00e9r\u00edt\u00e9si szab\u00e1lyokat. A bankok az \u00e1ltal\u00e1nos k\u00f6zterheiken fel\u00fcl 2010. \u00f3ta j\u00e1rulnak hozz\u00e1 k\u00fcl\u00f6nad\u00f3val a k\u00f6lts\u00e9gvet\u00e9si bev\u00e9telekhez. Id\u00e9n sz\u00e1m\u00edt\u00e1saink szerint \u00f6sszess\u00e9g\u00e9ben t\u00f6bb mint 270 milli\u00e1rd forintot fizetnek be a p\u00e9nz\u00fcgyi tranzakci\u00f3s illet\u00e9k, \u00e9s a bankad\u00f3 r\u00e9v\u00e9n a p\u00e9nzint\u00e9zetek. A j\u00e1rv\u00e1ny\u00fcgyi k\u00fcl\u00f6nad\u00f3t, mintegy 55 milli\u00e1rd forintot ezen fel\u00fcl fizetik meg a bankok. A hitelint\u00e9zetek ezt az \u00f6sszeget - a k\u00f6vetkez\u0151 \u00f6t \u00e9vben egyenl\u0151 m\u00e9rt\u00e9kben levonva a bankad\u00f3b\u00f3l \u2013 ad\u00f3visszatart\u00e1s form\u00e1j\u00e1ban kapj\u00e1k vissza.\nEgyes ad\u00f3z\u00e1si t\u00e1rgy\u00fa t\u00f6rv\u00e9nyeknek a koronav\u00edrus-j\u00e1rv\u00e1ny gazdas\u00e1gi hat\u00e1sainak m\u00e9rs\u00e9kl\u00e9se \u00e9rdek\u00e9ben sz\u00fcks\u00e9ges m\u00f3dos\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslat itt \u00e9rhet\u0151 el.\n\u00a0\nForr\u00e1s: P\u00e9nz\u00fcgyminiszt\u00e9rium\n\n"}]