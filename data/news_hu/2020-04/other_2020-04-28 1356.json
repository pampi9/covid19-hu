[{"date": "2020-04-28 13:56", "url": "https://koronavirus.gov.hu/cikkek/orszagos-szurovizsgalat-sorozatba-kezdenek-hazai-orvoskepzok", "h1": "Orsz\u00e1gos sz\u0171r\u0151vizsg\u00e1lat-sorozatba kezdenek a hazai orvosk\u00e9pz\u0151k", "body": "\nReprezentat\u00edv minta alapj\u00e1n, csaknem 18 ezer ember bevon\u00e1s\u00e1val, \u00e1tfog\u00f3 sz\u0171r\u0151vizsg\u00e1latba kezd p\u00e9ntekt\u0151l a Semmelweis Egyetem (SE) vezet\u00e9s\u00e9vel \u00e9s az Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1mogat\u00e1s\u00e1val a n\u00e9gy hazai orvosk\u00e9pz\u0151 - jelentette be az SE rektora, a klinikai j\u00e1rv\u00e1nyelemz\u0151 munkacsoport vezet\u0151je.\n\n\nMerkely B\u00e9la, egy a t\u00e9m\u00e1ban tartott keddi videokonferenci\u00e1n azt k\u00f6z\u00f6lte, a vizsg\u00e1latok c\u00e9lja, hogy pontos k\u00e9pet kapjanak a j\u00e1rv\u00e1ny kiterjed\u00e9s\u00e9r\u0151l \u00e9s a koronav\u00edrussal fert\u0151z\u00f6ttek val\u00f3s sz\u00e1m\u00e1r\u00f3l.\nAzt mondta, az eredm\u00e9nyek alapj\u00e1n orsz\u00e1gos klinikai epidemiol\u00f3giai tanulm\u00e1ny k\u00e9sz\u00fcl arr\u00f3l, mekkora a v\u00edrusfert\u0151z\u00f6ttek val\u00f3s sz\u00e1ma Magyarorsz\u00e1gon, h\u00e1nyan betegedtek meg eddig \u00f6sszesen \u00e9s szerezhettek immunit\u00e1st a v\u00edrussal szemben, illetve h\u00e1nyan lehetnek a szinte t\u00fcnetmentes v\u00edrushordoz\u00f3k.\nIsmertet\u00e9se szerint a tesztel\u00e9sen a KSH \u00e1ltal kiv\u00e1lasztottak vesznek majd r\u00e9szt \"megh\u00edv\u00e1sos alapon\", az orsz\u00e1g eg\u00e9sz ter\u00fclet\u00e9r\u0151l, 14 \u00e9v felett, minden koroszt\u00e1lyb\u00f3l, valamennyien \"mag\u00e1nh\u00e1ztart\u00e1sban\" \u00e9l\u0151k.\nElmondta, a sz\u0171r\u0151vizsg\u00e1latot PCR-teszt seg\u00edts\u00e9g\u00e9vel v\u00e9gzik; ez a teszt k\u00e9pes kimutatni a v\u00edrus \u00f6r\u00f6k\u00edt\u0151anyag\u00e1t.\nA mintav\u00e9tel menet\u00e9t ismertetve elmondta: a l\u00e9g\u00fati v\u00e1lad\u00e9kb\u00f3l p\u00e1lc\u00e1val mint\u00e1t vesznek, azt speci\u00e1lis cs\u0151be teszik, \u00e9s genetikai vizsg\u00e1latokkal mutatj\u00e1k ki a v\u00edrus jelenl\u00e9t\u00e9t. A PCR-teszt mellett v\u00e9rt is vesznek a vizsg\u00e1ltakt\u00f3l, ezzel a meger\u0151s\u00edt\u0151 laborvizsg\u00e1lattal a szervezet v\u00edrusra adott lehets\u00e9ges immunv\u00e1lasz\u00e1t mutatj\u00e1k ki.\nK\u00f6z\u00f6lte, m\u00e1jus 1. \u00e9s 14. k\u00f6z\u00f6tt v\u00e1rj\u00e1k az orsz\u00e1g h\u00e9t r\u00e9gi\u00f3j\u00e1ban azokat, akik el\u0151zetesen lev\u00e9lben vagy telefonon \u00e9rtes\u00edt\u00e9st kaptak az egyetemekt\u0151l. A vizsg\u00e1latokat h\u00e1ziorvosi rendel\u0151kben, j\u00e1r\u00f3beteg- ambulanci\u00e1kon \u00e9s sz\u0171r\u0151buszokban v\u00e9gzik el.\nA sz\u0171r\u00e9ssorozat lebonyol\u00edt\u00e1s\u00e1ban ezren vesznek r\u00e9szt; orvosok, \u00e1pol\u00f3k, asszisztensek \u00e9s rezidensek, a n\u00e9gy egyetem laborat\u00f3riumi h\u00e1tter\u00e9nek bevon\u00e1s\u00e1val.\nA vizsg\u00e1latot az egyetemek szintj\u00e9n a klinikai k\u00f6zpontok eln\u00f6kei vezetik. A sz\u0171r\u00e9st a Semmelweis Egyetem Budapesten, Pest, N\u00f3gr\u00e1d, Fej\u00e9r, Kom\u00e1rom-Esztergom, Gy\u0151r-Moson-Sopron, Veszpr\u00e9m \u00e9s Fej\u00e9r megy\u00e9ben, a Debreceni Egyetem Szabolcs-Szatm\u00e1r-Bereg, Borsod-Aba\u00faj-Zempl\u00e9n, Heves \u00e9s Hajd\u00fa-Bihar megy\u00e9ben, a Szegedi Tudom\u00e1nyegyetem J\u00e1sz-Nagykun-Szolnok, B\u00e9k\u00e9s, Csongr\u00e1d, B\u00e1cs-Kiskun megy\u00e9ben \u00e9s a P\u00e9csi Tudom\u00e1nyegyetem Tolna, Baranya, Somogy, Zala \u00e9s Vas megy\u00e9ben v\u00e9gzi el.\nMerkely B\u00e9la azt hangoztatta, hogy a lakoss\u00e1gi r\u00e9szv\u00e9tel a tesztel\u00e9sben \u00f6nk\u00e9ntes \u00e9s ingyenes, de nagy a felel\u0151ss\u00e9g\u00fck azoknak, akiket mintav\u00e9telre k\u00e9rtek fel. El\u0151zetes k\u00f6zv\u00e9lem\u00e9ny-kutat\u00e1suk szerint \u00fagy sz\u00e1molnak, hogy a megkeresettek 70 sz\u00e1zal\u00e9ka r\u00e9szt vesz a vizsg\u00e1latsorozaton - mondta.\nK\u00f6z\u00f6lte, a magyar egyetemek kutat\u00f3i \u00e9s orvosai az \u00e1tfog\u00f3 keresztmetszeti vizsg\u00e1latot a j\u00e1rv\u00e1ny lefoly\u00e1sa sor\u00e1n legal\u00e1bb k\u00e9t alkalommal megism\u00e9tlik, ezek k\u00f6z\u00f6tt legal\u00e1bb egy h\u00f3napnak kell eltelnie.\nAz orsz\u00e1gos tesztel\u00e9s eredm\u00e9ny\u00e9t v\u00e1rhat\u00f3an m\u00e1jus v\u00e9g\u00e9n hozz\u00e1k nyilv\u00e1noss\u00e1gra - k\u00f6z\u00f6lte az SE rektora.\nMerkely B\u00e9la arr\u00f3l is besz\u00e9lt, hogy az elm\u00falt hetekben egyre ink\u00e1bb int\u00e9zeti, p\u00e9ld\u00e1ul id\u0151sotthoni \u00e9s k\u00f3rh\u00e1zi megbeteged\u00e9seket tapasztaltak.\nKit\u00e9rt arra is, hogy eddig az egyetemek 33 155 esetben v\u00e9geztek PCR-tesztet, ezek 2,5 sz\u00e1zal\u00e9ka lett pozit\u00edv. Ezen bel\u00fcl a panaszos betegek k\u00f6z\u00f6tt 3,5 sz\u00e1zal\u00e9kban tal\u00e1ltak pozit\u00edvat, a kontaktszem\u00e9lyek k\u00f6z\u00f6tt 4,1 sz\u00e1zal\u00e9kot, emellett vizsg\u00e1ltak olyanokat is, akik egyik eml\u00edtett csoportba sem tartoznak.\nAz SE rektora \u00f6sszegz\u00e9s\u00e9ben azt mondta, hogy az idejekor\u00e1n bevezetett korl\u00e1toz\u00f3 int\u00e9zked\u00e9sek hat\u00e1sosak voltak, t\u00f6meges fert\u0151z\u00e9s nem l\u00e9pett fel, ugyanakkor az int\u00e9zeti fert\u0151z\u00e9sek teszik ki az esetek jelent\u0151s r\u00e9sz\u00e9t, tov\u00e1bb\u00e1 a PCR- \u00e9s a gyorsteszteredm\u00e9nyek is alacsony fert\u0151z\u00f6tts\u00e9get mutatnak.\nMerkely B\u00e9la \u00fagy fogalmazott: \"Elkezd\u0151dhet a laz\u00edt\u00e1s, hiszen sz\u00e9pen lassan vissza kell t\u00e9rn\u00fcnk a norm\u00e1lis \u00e9letbe, \u00e9s ezt k\u00f6veteli meg a nemzetgazdas\u00e1g szinten tart\u00e1sa is, de ezt csak \u00fagy lehet megtenni, ha folyamatos kontroll van.\"\nVok\u00f3 Zolt\u00e1n epidemiol\u00f3gus, a Semmelweis Egyetem Eg\u00e9szs\u00e9g\u00fcgyi Technol\u00f3gia\u00e9rt\u00e9kel\u0151 \u00e9s Elemz\u00e9si K\u00f6zpontj\u00e1nak vezet\u0151je a videokonferenci\u00e1n azt hangs\u00falyozta, a legfontosabb, hogy megismerj\u00e9k a fert\u0151z\u00f6tts\u00e9g \u00e9s az \u00e1tfert\u0151z\u00f6tts\u00e9g gyakoris\u00e1g\u00e1t az egyes t\u00e1rsadalmi csoportokban.\nA vizsg\u00e1latokban r\u00e9szt vev\u0151 vid\u00e9ki egyetemek vezet\u0151i elmondt\u00e1k, a r\u00e9gi\u00f3kban m\u0171k\u00f6d\u0151 eg\u00e9szs\u00e9g\u00fcgyi int\u00e9zm\u00e9nyekkel \u00e9s \u00f6nkorm\u00e1nyzatokkal egy\u00fcttm\u0171k\u00f6dve felk\u00e9sz\u00fcltek a vizsg\u00e1latsorozatra. A mintav\u00e9telben r\u00e9szt vev\u0151 eg\u00e9szs\u00e9g\u00fcgyi dolgoz\u00f3k el\u0151zetes k\u00e9pz\u00e9st kaptak, \u00e9s kialak\u00edtott\u00e1k a sz\u0171r\u00e9shez sz\u00fcks\u00e9ges logisztikai rendszert.\nMag Korn\u00e9lia, a KSH eln\u00f6khelyettese kifejtette, 489 telep\u00fcl\u00e9sen folyik majd a mintav\u00e9tel. Minden kiv\u00e1lasztott a napokban \u00fcgyf\u00e9lkapun, telefonon, postai \u00faton \u00e9rtes\u00edt\u00e9st kap.\nA szakember hangs\u00falyozta, nagyon fontos, hogy az \u00e9rintettek online vagy telefonon visszajelezzenek, \u00e9s r\u00e9szt vegyenek a vizsg\u00e1latban, hiszen ezzel j\u00e1rulhatnak hozz\u00e1 a felm\u00e9r\u00e9s min\u00e9l nagyobb pontoss\u00e1g\u00e1hoz.\n\u00a0\nForr\u00e1s: MTI\n\n"}]