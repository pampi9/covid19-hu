[{"date": "2020-04-03 09:49", "url": "https://koronavirus.gov.hu/cikkek/orban-ne-adjuk-fel-celjainkat", "h1": "Orb\u00e1n: ne adjuk fel c\u00e9ljainkat!", "body": "\nId\u00e9n minden eg\u00e9szs\u00e9g\u00fcgyi dolgoz\u00f3nak 500 ezer forintos pluszjuttat\u00e1st biztos\u00edtanak - jelentette be Orb\u00e1n Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A minisztereln\u00f6k az interj\u00faban az orsz\u00e1g legfontosabb dokumentum\u00e1nak nevezte az \u00fagynevezett eg\u00e9szs\u00e9g\u00fcgyi \u00e1tcsoportos\u00edt\u00e1si tervet, amely arr\u00f3l sz\u00f3l, hogy a koronav\u00edrus-fert\u0151z\u00e9s t\u00f6megess\u00e9 v\u00e1l\u00e1sakor hogyan kell majd az er\u0151ket \u00e1tcsoportos\u00edtani. A korm\u00e1nyf\u0151 azt is szorgalmazta: \"\u00fagy k\u00fczdj\u00fcnk meg a v\u00e1ls\u00e1ggal, hogy ne adjuk fel a c\u00e9ljainkat\".\n\n\nA t\u00f6rv\u00e9nyek eg\u00e9szs\u00e9g\u00fcgyi vesz\u00e9lyhelyzetben minden eg\u00e9szs\u00e9g\u00fcgyi dolgoz\u00f3nak k\u00f6telez\u0151v\u00e9 teszik a vez\u00e9nyelhet\u0151s\u00e9get, ilyenkor k\u00f6zpontilag lehet gazd\u00e1lkodni vel\u00fck - mondta, jelezve, hogy a megbetegedett eg\u00e9szs\u00e9g\u00fcgyi dolgoz\u00f3kat p\u00f3tolni kell.\nA korm\u00e1nyf\u0151 hozz\u00e1tette: 110 koll\u00e9giumot foglaltak le - ahol 19 820 embert tudnak elhelyezni - \u00e9s 58 hotelt - ezek 5661 ember elhelyez\u00e9s\u00e9re alkalmasak -, tov\u00e1bb\u00e1 szolg\u00e1latba van \u00e1ll\u00edtva 3543 g\u00e9pj\u00e1rm\u0171, \u00e9s felk\u00e9sz\u00fcltek 203 770 ember \u00e9tkeztet\u00e9s\u00e9re.\nEz egy katonai vez\u00e9nyl\u00e9si akci\u00f3terv a t\u00f6meges j\u00e1rv\u00e1ny id\u0151szak\u00e1ra - mondta Orb\u00e1n Viktor, \u00fagy fogalmazva: az eg\u00e9szs\u00e9g\u00fcgyet pr\u00f3b\u00e1ra tev\u0151 nagy roham m\u00e9g el\u0151tt\u00fcnk \u00e1ll.\n\"Harcolnunk kell minden egyes ember\u00e9let\u00e9rt\" - jelentette ki a minisztereln\u00f6k, m\u00e9ltatva az orvosok, az \u00e1pol\u00f3k, a ment\u0151s\u00f6k, a j\u00e1rv\u00e1ny\u00fcgyi szakemberek, a rend\u0151r\u00f6k, a katon\u00e1k, az \u00e9lelmiszerboltokban \u00e9s gy\u00f3gyszert\u00e1rakban dolgoz\u00f3k, valamint a fuvaroz\u00f3k munk\u00e1j\u00e1t, tov\u00e1bb\u00e1 a gyermekeikkel otthon l\u00e9v\u0151 \u00e9desany\u00e1kat, a digit\u00e1lisan oktat\u00f3 tan\u00e1rokat, \u00e9s az id\u0151seket is, akiknek k\u00fcl\u00f6n\u00f6sen neh\u00e9z, hogy most nem tal\u00e1lkozhatnak rokonokkal, bar\u00e1tokkal.\nBejelentette egy\u00fattal, hogy id\u00e9n minden eg\u00e9szs\u00e9g\u00fcgyi dolgoz\u00f3nak 500 ezer forintos pluszjuttat\u00e1st biztos\u00edtanak. Az ezt - \u00e9s m\u00e1s int\u00e9zked\u00e9seket, p\u00e9nz\u00fcgyi eszk\u00f6z\u00f6ket is - tartalmaz\u00f3 j\u00e1rv\u00e1ny\u00fcgyi alapot szombaton mutatja be Guly\u00e1s Gergely Minisztereln\u00f6ks\u00e9get vezet\u0151 miniszter.\nOrb\u00e1n Viktor arr\u00f3l is besz\u00e9lt, szerd\u00e1ra tervezi, hogy d\u00f6nt\u00e9st hoznak a m\u00falt h\u00e9ten bevezetett kij\u00e1r\u00e1si korl\u00e1toz\u00e1sok j\u00f6v\u0151j\u00e9t illet\u0151en.\nK\u00f6z\u00f6lte: a kij\u00e1r\u00e1si korl\u00e1toz\u00e1sok j\u00f6v\u0151 h\u00e9t szombatig vannak \u00e9rv\u00e9nyben, \u00e9s d\u00f6nteni kell, hogy fenntartj\u00e1k-e vagy sem. \"Ha a k\u00e9nyszer r\u00e1visz, akkor megtessz\u00fck, de \u00e9rzem, hogy ez term\u00e9szetellenes\" - fogalmazott.\nMegjegyezte, k\u00f6zeleg a h\u00fasv\u00e9t, amely egy csal\u00e1di \u00fcnnep, \"vinn\u00e9 az embert a l\u00e1ba meg a sz\u00edve\", de \"ez most aligha lesz lehets\u00e9ges\" vagy csak szigor\u00fa korl\u00e1toz\u00e1sok k\u00f6z\u00f6tt.\nHozz\u00e1tette, a h\u00fasv\u00e9t tal\u00e1n arra is alkalmas, hogy \u00e1tgondoljuk, hogyan szervezz\u00fck meg az \u00e9letet addig, am\u00edg a koronav\u00edrus elleni vakcina megsz\u00fcletik.\n\nA koronav\u00edrus-t\u00f6rv\u00e9nyt \u00e9rt EU-s kritik\u00e1kr\u00f3l azt mondta: Br\u00fcsszel \"vel\u00fcnk foglalkozik, pedig a v\u00edrussal kellene\". \"Nem tudom, milyen emberek \u00fclnek ott, de azt tudom, hogy itt, Budapesten nek\u00fcnk minden magyar \u00e9let elveszt\u00e9se f\u00e1j. (...) Nem lehet az embernek fontosabb dolga, minthogy azzal t\u00f6r\u0151dj\u00f6n, hogyan mentse meg az \u00e9leteket. Ehhez \u00f6sszefog\u00e1s, egy\u00fcttm\u0171k\u00f6d\u00e9s kell\" - fejtette ki.\n\"Br\u00fcsszelben \u00fclnek valami bubor\u00e9kban, \u00e9s osztj\u00e1k az \u00e9szt, ahelyett, hogy menten\u00e9k az \u00e9letet\" - fogalmazott, azt nevezve a legfontosabbnak, hogy \"ne hagyjuk magunkat provok\u00e1lni\".\n\u00a0A minisztereln\u00f6k arra is felh\u00edvta a figyelmet, hogy a magyar parlament g\u0151zer\u0151vel dolgozik, a korm\u00e1nynak \u00e9s a neki adott vesz\u00e9lyhelyzeti jogk\u00f6r\u00f6ket pedig \u00fagy \u00e9rt\u00e9kelte: ez nagyj\u00e1b\u00f3l annyi, mint amennyi jogk\u00f6re Franciaorsz\u00e1g eln\u00f6k\u00e9nek van b\u00e9keid\u0151ben.\n\u00dagy \u00f6sszegezte \u00e1ll\u00e1spontj\u00e1t: teljesen nyilv\u00e1nval\u00f3, hogy politikai t\u00e1mad\u00e1sr\u00f3l van sz\u00f3, ugyanis \"vannak, akik fenik a fogukat erre az orsz\u00e1gra, szeretn\u00e9k kifosztani, megszerezni az er\u0151forr\u00e1sait. Ennek a h\u00e1l\u00f3zatnak az \u00e9l\u00e9n Soros Gy\u00f6rgy \u00e1ll, az \u0151 emberei vannak Br\u00fcsszelben azokon a posztokon, ahonnan most a benn\u00fcnket \u00e9r\u0151 kritik\u00e1k j\u00f6nnek\".\n\u00a0A korm\u00e1nyf\u0151 megjegyezte azt is, hogy Magyarorsz\u00e1g eddig a T\u00fcrk Tan\u00e1cst\u00f3l \u00e9s K\u00edn\u00e1t\u00f3l kapott gyakorlati seg\u00edts\u00e9get a v\u00e9dekez\u00e9shez.\n\u00a0A koronav\u00edrus miatti gazdas\u00e1gi v\u00e1ls\u00e1gr\u00f3l sz\u00f3lva Orb\u00e1n Viktor k\u00f6z\u00f6lte: h\u00e9tf\u0151 d\u00e9lut\u00e1nra k\u00e9sz\u00fcl el \u00e9s kedden mutatj\u00e1k be a magyar gazdas\u00e1gt\u00f6rt\u00e9net legnagyobb, n\u00e9gy fejezetb\u0151l \u00e1ll\u00f3 gazdas\u00e1g\u00e9l\u00e9nk\u00edt\u00e9si terv\u00e9t, az els\u0151 fejezet a munkahelyek meg\u0151rz\u00e9s\u00e9r\u0151l, a m\u00e1sodik pedig \u00fajak teremt\u00e9s\u00e9r\u0151l sz\u00f3l.\n\u00a0Egy meggy\u0151z\u0151, nagy erej\u0171, a j\u00f6v\u0151re n\u00e9zve rem\u00e9nyt ad\u00f3 akci\u00f3tervre van sz\u00fcks\u00e9g - hangoztatta.\n\u00a0Azt mondta, nem szeretne visszat\u00e9rni a seg\u00e9lyalap\u00fa gazdas\u00e1g id\u0151szak\u00e1ba, mert a seg\u00e9lyez\u00e9s v\u00e9g\u00e9n hitelt kell felvenni, legink\u00e1bb k\u00fclf\u00f6ldr\u0151l, \u00e9s akkor \"bekanyarodunk abba az utc\u00e1ba, aminek a v\u00e9g\u00e9n ott v\u00e1r benn\u00fcnket az IMF meg a Soros Gy\u00f6rgy-f\u00e9le p\u00e9nz\u00fcgyi spekul\u00e1nsok\".\n\u00a0\"\u00dagy k\u00fczdj\u00fcnk meg ezzel a v\u00e1ls\u00e1ggal, hogy ne adjuk fel a c\u00e9ljainkat, ne adjuk fel azt, amit el\u00e9rt\u00fcnk, ne adjuk fel Magyarorsz\u00e1g f\u00fcggetlens\u00e9g\u00e9t (...), a munkaalap\u00fa gazdas\u00e1got \u00e9s a b\u00fcszke \u00e9let lehet\u0151s\u00e9g\u00e9t sem!\" - fogalmazott Orb\u00e1n Viktor.\n\u00a0Arr\u00f3l is besz\u00e9lt, nem adta fel a rem\u00e9nyt sosem, hogy az ellenz\u00e9k is bel\u00e1tja, \"most nem a p\u00e1rtpolitikai vit\u00e1k idej\u00e9t \u00e9lj\u00fck, \u00e9s hogy \u00f6ssze kell fognunk\". Arra k\u00e9r minden parlamenti k\u00e9pvisel\u0151t, t\u00e1mogassa azt a gazdas\u00e1gv\u00e9delmi tervet, amely a munkahelyek megv\u00e9d\u00e9s\u00e9re \u00e9s \u00fajak l\u00e9trehoz\u00e1s\u00e1ra ir\u00e1nyul. \"\u00c1lljunk csatasorba, \u00e9s mondjuk ki egy\u00fctt: annyi munkahelyet fogunk teremteni, amennyit a v\u00edrus elpuszt\u00edt\" - szorgalmazta.\nV\u00e9g\u00fcl megjegyezte: az EU-s p\u00e9nzekr\u0151l sz\u00f3l\u00f3 ellenz\u00e9ki \u00e1ll\u00edt\u00e1sok t\u00e9nyszer\u0171en nem igazak, \"ingyenp\u00e9nz sosincs, p\u00e9nzt lehet osztogatni, de minden p\u00e9nzt el\u0151bb vagy ut\u00f3bb meg kell termelni\". \"Olyat, hogy aj\u00e1nd\u00e9kk\u00e9nt, munka, er\u0151fesz\u00edt\u00e9s n\u00e9lk\u00fcl p\u00e9nzhez juthasson egy k\u00f6z\u00f6ss\u00e9g, \u00e9s azt csak \u00fagy sz\u00e9toszthassa, m\u00e9g a vil\u00e1g nem l\u00e1tott. Hitelb\u0151l lehet, de akkor a v\u00e9g\u00e9n te fogod a hitel \u00e1r\u00e1t megfizetni, \u00e9s az mindig sokkal t\u00f6bbe ker\u00fcl, mint ha dolgozt\u00e1l volna\" - fogalmazott a korm\u00e1nyf\u0151.\n\u00a0\n\n\u00a0\nMTI 2020. \u00e1prilis 3.\n\n"}]