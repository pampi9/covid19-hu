[{"date": "2020-04-16 14:50", "url": "https://koronavirus.gov.hu/cikkek/az-orszagos-korhazfoparancsnok-beszamoloja-honvedelmi-es-rendeszeti-bizottsagban", "h1": "Az orsz\u00e1gos k\u00f3rh\u00e1zf\u0151parancsnok besz\u00e1mol\u00f3ja a Honv\u00e9delmi \u00e9s Rend\u00e9szeti Bizotts\u00e1gban", "body": "\nAz eg\u00e9szs\u00e9g\u00fcgyi int\u00e9zm\u00e9nyek \u00e1llom\u00e1nya er\u0151n fel\u00fcl teljes\u00edti feladatait - mondta a koronav\u00edrus-j\u00e1rv\u00e1ny miatt kinevezett orsz\u00e1gos k\u00f3rh\u00e1zf\u0151parancsnok az Orsz\u00e1ggy\u0171l\u00e9s honv\u00e9delmi \u00e9s rend\u00e9szeti bizotts\u00e1g\u00e1nak\u00a0\u00fcl\u00e9s\u00e9n.\n\nHalmosi Zsolt elmondta: a rendszert rendk\u00edv\u00fcl r\u00f6vid id\u0151 alatt alak\u00edtott\u00e1k ki, a k\u00f3rh\u00e1zparancsnokok m\u00e1rcius 29-\u00e9n vett\u00e9k \u00e1t megb\u00edz\u00f3level\u00fcket \u00e9s m\u00e1snap m\u00e1r munk\u00e1ba \u00e1lltak. A 109 k\u00f3rh\u00e1zparancsnok k\u00f6z\u00fcl 51 a honv\u00e9ds\u00e9g \u00e1llom\u00e1ny\u00e1b\u00f3l \u00e9rkezett, 29-en a katasztr\u00f3fav\u00e9delemt\u0151l, 29-en a rend\u0151rs\u00e9gt\u0151l, \u00e9s kor\u00e1bban is valamennyien felel\u0151s beoszt\u00e1sban voltak - ismertette.\nBesz\u00e1mol\u00f3ja szerint a k\u00f3rh\u00e1zparancsnokokat az int\u00e9zm\u00e9nyekben pozit\u00edvan fogadt\u00e1k, az eg\u00e9szs\u00e9g\u00fcgyi szem\u00e9lyzet val\u00f3ban seg\u00edt\u0151 sz\u00e1nd\u00e9k\u00fanak tekinti a munk\u00e1jukat.\nHangs\u00falyozta: a k\u00f3rh\u00e1zparancsnokok feladatrendszer\u00e9t korm\u00e1nyhat\u00e1rozat szab\u00e1lyozza, \u00fagy kell egy\u00fctt dolgozniuk az eg\u00e9szs\u00e9g\u00fcgyi int\u00e9zm\u00e9nyek vezet\u0151ivel, hogy az int\u00e9zm\u00e9nyrendszer k\u00e9pes legyen a koronav\u00edrus-j\u00e1rv\u00e1nnyal kapcsolatos t\u00f6meges megbeteged\u00e9seket kezelni.\n\u00dagy fogalmazott: rengeteg int\u00e9zked\u00e9s t\u00f6rt\u00e9nt a fert\u0151z\u00e9s elszabadul\u00e1s\u00e1nak megakad\u00e1lyoz\u00e1s\u00e1ra az elm\u00falt id\u0151szakban, ilyen a hat\u00e1rellen\u0151rz\u00e9s vagy a kij\u00e1r\u00e1si korl\u00e1toz\u00e1s, \"de a csat\u00e1t \u00e9s a h\u00e1bor\u00fat az eg\u00e9szs\u00e9g\u00fcgyi int\u00e9zm\u00e9nyek ter\u00fclet\u00e9n kell megv\u00edvni\".\nHalmosi Zsolt lesz\u00f6gezte: orvosszakmai k\u00e9rd\u00e9sekben a k\u00f3rh\u00e1zparancsnokok nem foglalhatnak \u00e1ll\u00e1st, nem d\u00f6nthetnek, \u00e9s nem tehetnek javaslatot sem, az \u0151 feladatuk, hogy a rend\u00e9szeti tapasztalataikkal seg\u00edts\u00e9k a v\u00e9dekez\u00e9st.\nHozz\u00e1tette: a korm\u00e1nyrendelet k\u00e9t k\u00f3rh\u00e1zparancsnoki feladatk\u00f6rt eml\u00edt, amely k\u00f6ti az int\u00e9zm\u00e9nyvezet\u0151ket, az egyik ilyen az eg\u00e9szs\u00e9g\u00fcgyi felszerel\u00e9sek, berendez\u00e9sek, gy\u00f3gyszerk\u00e9szletek, fert\u0151tlen\u00edt\u0151 szerek meg\u00f3v\u00e1s\u00e1ra \u00e9s v\u00e9delm\u00e9re vonatkoz\u00f3 javaslat. B\u0171nmegel\u0151z\u00e9si \u00e9s vagyonv\u00e9delmi int\u00e9zked\u00e9seket teh\u00e1t tehetnek a k\u00f3rh\u00e1zparancsnokok. A m\u00e1sodik ilyen feladatk\u00f6r a j\u00e1rv\u00e1nyvesz\u00e9llyel \u00f6sszef\u00fcgg\u0151 szab\u00e1lyok betart\u00e1s\u00e1nak az ellen\u0151rz\u00e9se: ha azt tapasztalja a k\u00f3rh\u00e1zparancsnok, hogy valaki nem tartja be p\u00e9ld\u00e1ul a v\u00e9d\u0151eszk\u00f6z visel\u00e9s\u00e9re, izol\u00e1ci\u00f3ra vonatkoz\u00f3 szab\u00e1lyokat, akkor ezt jelzi az int\u00e9zm\u00e9nyvezet\u0151nek.\nFontos feladatnak nevezte Halmosi Zsolt a naprak\u00e9sz, ellen\u0151rz\u00f6tt adatszolg\u00e1ltat\u00e1st, megfogalmaz\u00e1sa szerint \"a j\u00e1rv\u00e1ny kritikus szakasz\u00e1ban ezen emberi \u00e9letek m\u00falhatnak\". Ismertette: minden eg\u00e9szs\u00e9g\u00fcgyi int\u00e9zm\u00e9ny naponta szolg\u00e1ltat adatokat a terhel\u00e9s\u00e9r\u0151l, a lefoglalt \u00e1gyak mennyis\u00e9g\u00e9r\u0151l, a kezelt betegek sz\u00e1m\u00e1r\u00f3l, az intenz\u00edv \u00e1gyak \u00e9s a l\u00e9legeztet\u0151g\u00e9pek sz\u00e1m\u00e1r\u00f3l. A c\u00e9l, hogy ha valahol sz\u0171k kapacit\u00e1s alakulna ki, akkor az \u00e1tcsoportos\u00edt\u00e1s gyorsan megoldhat\u00f3 legyen - mutatott r\u00e1. Hozz\u00e1tette: az adatszolg\u00e1ltat\u00e1sban kor\u00e1bban voltak hi\u00e1nyoss\u00e1gok, de ezek megsz\u0171ntek.\nElmondta: a k\u00f3rh\u00e1zparancsnokok kaptak maguk mell\u00e9 egy logisztikai munkat\u00e1rsat, akik \"rakt\u00e1rosk\u00e9nt\" fel\u00fcgyelik a k\u00e9szletgazd\u00e1lkod\u00e1st. Folyamatosan ellen\u0151rzik a kapacit\u00e1sb\u0151v\u00edt\u00e9st, vizsg\u00e1lj\u00e1k a j\u00e1rv\u00e1ny\u00fcgyi szab\u00e1lyok betart\u00e1s\u00e1t.\nKomoly probl\u00e9m\u00e1nak nevezte a v\u00e9d\u0151eszk\u00f6z\u00f6k visel\u00e9s\u00e9vel kapcsolatos szab\u00e1lyok be nem tart\u00e1s\u00e1t, amely a betegekre jellemz\u0151.\nHarangoz\u00f3 Tam\u00e1snak, a bizotts\u00e1g MSZP-s tagj\u00e1nak k\u00e9rd\u00e9seire a vez\u00e9r\u0151rnagy elmondta: felk\u00e9sz\u00fcltek arra, ha ezres nagys\u00e1grendben \u00e9rkeznek l\u00e9legeztet\u0151g\u00e9pek az orsz\u00e1gba, de csak olyan g\u00e9peket fognak kapni a k\u00f3rh\u00e1zak, amelyeket kipr\u00f3b\u00e1ltak, szervizeltek. Magyarorsz\u00e1gon jelenleg 1735 l\u00e9legeztet\u0151g\u00e9p \u00e9s 1309 ugyancsak l\u00e9legeztet\u00e9sre alkalmas altat\u00f3g\u00e9p van, teh\u00e1t \u00f6sszesen 3044 k\u00e9sz\u00fcl\u00e9k, emellett vannak m\u00e9g gyermekek sz\u00e1m\u00e1ra is g\u00e9pek. A feln\u0151tt k\u00e9sz\u00fcl\u00e9kek k\u00f6z\u00fcl 947 van haszn\u00e1latban, vagyis 2097 szabad g\u00e9p \u00e1ll rendelkez\u00e9sre. Koronav\u00edrus miatt jelenleg 60-an szorulnak l\u00e9legeztet\u00e9sre.\nBesz\u00e1molt arr\u00f3l is, hogy 183 eg\u00e9szs\u00e9g\u00fcgyi dolgoz\u00f3 fert\u0151z\u0151d\u00f6tt meg eddig, k\u00f6z\u00fcl\u00fck 18-an gy\u00f3gyultak meg.\nElmondta: 3 b\u00fcntet\u0151elj\u00e1r\u00e1s indult int\u00e9zm\u00e9nyvezet\u0151k feljelent\u00e9s\u00e9re, ami\u00e9rt az int\u00e9zm\u00e9ny\u00fckb\u0151l fert\u0151tlen\u00edt\u0151szereket, vizsg\u00e1l\u00f3keszty\u0171ket, maszkokat loptak el, de olyan eset is akadt, ahol sz\u00e1m\u00edt\u00f3g\u00e9pet vittek el. Hozz\u00e1tette: van olyan int\u00e9zm\u00e9ny, ahol m\u00e1r letart\u00f3ztat\u00e1sban van a gyan\u00fas\u00edtott dolgoz\u00f3.\nK\u00f3sa Lajos, a bizotts\u00e1g fideszes eln\u00f6ke c\u00e1folta azt a felvet\u00e9s\u00e9t Harangoz\u00f3 Tam\u00e1snak, hogy a Budai Eg\u00e9szs\u00e9g\u00fcgyi K\u00f6zpont az \u00e1llami vezet\u0151k eg\u00e9szs\u00e9g\u00fcgyi ell\u00e1t\u00e1s\u00e1ra kijel\u00f6lt \"VIP-k\u00f3rh\u00e1z\", \u00e9s hangs\u00falyozta: az \u00e1llami vezet\u0151k r\u00e9sz\u00e9re eddig is \u00e9s ezt k\u00f6vet\u0151en is a Honv\u00e9d K\u00f3rh\u00e1z van kijel\u00f6lve.\nVadai \u00c1gnes, a bizotts\u00e1g DK-s \u00e9s Varga-Damm Andrea, a bizotts\u00e1g Jobbikos aleln\u00f6ke is a k\u00f3rh\u00e1zi \u00e1gyak felszabad\u00edt\u00e1s\u00e1r\u00f3l \u00e9rdekl\u0151d\u00f6tt. A vez\u00e9r\u0151rnagy v\u00e1laszaiban azt hangs\u00falyozta: a k\u00f3rh\u00e1zparancsnok nem d\u00f6nt \u00e1gyak felszabad\u00edt\u00e1s\u00e1r\u00f3l, ez orvosi szakmai k\u00e9rd\u00e9s.\nK\u00f3sa Lajos felvetette, hogy az orsz\u00e1gban 1053 szoci\u00e1lis int\u00e9zm\u00e9nyben - amelyek k\u00f6zt 4 f\u0151s \u00e9s 540 f\u0151s is van - 50 ezern\u00e9l t\u00f6bb ember \u00e9l, akiknek a t\u00f6bbs\u00e9ge a vesz\u00e9lyeztetett koroszt\u00e1lyba tartozik. Halmosi Zsolt k\u00f6zl\u00e9se szerint vizsg\u00e1lj\u00e1k, milyen l\u00e9p\u00e9sek sz\u00fcks\u00e9gesek az \u00e9rdek\u00fckben, v\u00e1rhat\u00f3an p\u00e9nteken d\u00f6ntenek arr\u00f3l, hogy a m\u00e1r kinevezett k\u00f3rh\u00e1zparancsnokok seg\u00edthetik a j\u00f6v\u0151ben a j\u00e1rv\u00e1ny\u00fcgyi szab\u00e1lyok betart\u00e1s\u00e1t a nagyobb l\u00e9tsz\u00e1m\u00fa int\u00e9zm\u00e9nyekn\u00e9l is.\n\n\nMTI 2020. \u00e1prilis 16.\n\n"}]