[{"date": "2020-04-23 08:27", "url": "https://koronavirus.gov.hu/cikkek/harom-ellenorzesbol-haromszor-nem-volt-jelen-orvos-pesti-uti-idosotthonban", "h1": "H\u00e1rom ellen\u0151rz\u00e9sb\u0151l h\u00e1romszor nem volt jelen orvos a Pesti \u00fati id\u0151sotthonban", "body": "\nBudapest F\u0151v\u00e1ros Korm\u00e1nyhivatala az elm\u00falt k\u00e9t napon h\u00e1rom alkalommal is tartott sz\u00far\u00f3pr\u00f3baszer\u0171 ellen\u0151rz\u00e9st a Pesti \u00fati id\u0151sotthonban. A c\u00e9lzott ellen\u0151rz\u00e9s kiemelten azt vizsg\u00e1lta, hogy van-e folyamatos orvosi ell\u00e1t\u00e1s az int\u00e9zm\u00e9nyben k\u00fcl\u00f6n\u00f6s tekintettel arra, hogy a napokban a ment\u0151k \u00e1ltal elv\u00e9gzett m\u00e1sodik k\u00f6r\u00f6s mintav\u00e9telb\u0151l kider\u00fclt, hogy most is t\u00f6bb tucat fert\u0151z\u00f6tt id\u0151s lak\u00f3 van jelenleg is az int\u00e9zm\u00e9nyben. A h\u00e1rom ellen\u0151rz\u00e9sb\u0151l h\u00e1romszor nem volt jelen orvos az Pesti \u00fati id\u0151sotthonban. Teh\u00e1t a jelek szerint, tov\u00e1bbra sem biztos\u00edtott a folyamatos orvosi ell\u00e1t\u00e1s.\n\nMint ismert dr. M\u00fcller Cec\u00edlia orsz\u00e1gos tisztif\u0151orvos \u00e1prilis 9-\u00e9n helysz\u00edni szeml\u00e9t tartott az id\u0151sotthonban \u00e9s m\u00e9g aznap k\u00f6telez\u0151 hat\u00e1rozatot adott ki, amelyben t\u00f6bbek k\u00f6z\u00f6tt elrendelte azt is, hogy a F\u0151v\u00e1rosi \u00d6nkorm\u00e1nyzat azonnal \u00e9s folyamatosan biztos\u00edtsa az orvosi ell\u00e1t\u00e1st az int\u00e9zm\u00e9nyben.\nMiut\u00e1n az orsz\u00e1gos tisztif\u0151orvos utas\u00edt\u00e1s\u00e1ra vas\u00e1rnap az Orsz\u00e1gos Ment\u0151 Szolg\u00e1lat k\u00f6zrem\u0171k\u00f6d\u00e9s\u00e9vel megt\u00f6rt\u00e9nt az id\u0151sotthonban maradt lak\u00f3k m\u00e1sodik k\u00f6r\u00f6s sz\u0171r\u00e9se is, \u00e9s kider\u00fclt, hogy k\u00f6z\u00fcl\u00fck \u00fajabb 58 fert\u0151z\u00f6tt, akiknek folyamatos orvosi fel\u00fcgyeletre lenne sz\u00fcks\u00e9ge, a korm\u00e1nyhivatal \u00fagy d\u00f6nt\u00f6tt, hogy c\u00e9lzott - kifejezetten az orvosi jelenl\u00e9tet vizsg\u00e1l\u00f3 - helysz\u00edni ellen\u0151rz\u00e9st v\u00e9gez.\nMindh\u00e1rom ellen\u0151rz\u00e9s sor\u00e1n azt tapasztaltuk, hogy nincs jelen orvos az int\u00e9zm\u00e9nyben. Sem a t\u00f6rv\u00e9nyben el\u0151\u00edrt f\u0151\u00e1ll\u00e1s\u00fa orvos, sem a szerz\u0151d\u00f6tt h\u00e1ziorvos nem tart\u00f3zkodott a id\u0151sotthonban. A folyamatos orvosi ell\u00e1t\u00e1s hi\u00e1nya \u00e1ll\u00e1spontunk szerint k\u00fcl\u00f6n\u00f6sen agg\u00e1lyos a g\u00f3cpontt\u00e1 v\u00e1lt int\u00e9zm\u00e9nyben, ahol jelenleg is nagysz\u00e1mban vannak fert\u0151z\u00f6ttek. Meg\u00e1llap\u00edt\u00e1sainkat az orsz\u00e1gos tisztif\u0151orvos fel\u00e9 is jelezt\u00fck, aki jelenleg is \u00e1tfog\u00f3 vizsg\u00e1latot folytat az id\u0151sotthonban t\u00f6rt\u00e9nt t\u00f6meges fert\u0151z\u00e9sek miatt.\nA korm\u00e1nyhivatal emellett, mint m\u0171k\u00f6d\u00e9st enged\u00e9lyez\u0151 szerv rendk\u00edv\u00fcli ellen\u0151rz\u00e9st rendelt el \u00e9s v\u00e9gz\u00e9s keret\u00e9ben felsz\u00f3l\u00edtotta a fenntart\u00f3 F\u0151v\u00e1rosi \u00d6nkorm\u00e1nyzatot \u00e9s az id\u0151sotthon vezet\u00e9s\u00e9t tov\u00e1bbi tiszt\u00e1z\u00f3 dokumentumok beny\u00fajt\u00e1s\u00e1ra. T\u00f6bbek k\u00f6z\u00f6tt elrendelt\u00fck az int\u00e9zm\u00e9ny \u00e1ltal orvosokkal k\u00f6t\u00f6tt kor\u00e1bbi \u00e9s mostani szerz\u0151d\u00e9sek, az orvosok int\u00e9zm\u00e9nyben val\u00f3 tart\u00f3zkod\u00e1s\u00e1t igazol\u00f3 jelenl\u00e9ti \u00edvek, az int\u00e9zm\u00e9ny j\u00e1rv\u00e1ny\u00fcgyi elj\u00e1r\u00e1srendj\u00e9nek, a dolgoz\u00f3k j\u00e1rv\u00e1ny\u00fcgyi oktat\u00e1s\u00e1t igazol\u00f3 dokumentumok, jegyz\u0151k\u00f6nyvek, az orsz\u00e1gosan el\u0151\u00edrt l\u00e1togat\u00e1si, kij\u00e1r\u00e1si \u00e9s felv\u00e9teli tilalom alkalmaz\u00e1s\u00e1t igazol\u00f3 iratok beny\u00fajt\u00e1s\u00e1t. Ugyancsak az orvosi ell\u00e1t\u00e1s teljesk\u00f6r\u0171 vizsg\u00e1lat\u00e1hoz v\u00e1rjuk az int\u00e9zm\u00e9ny jelent\u00e9s\u00e9t arr\u00f3l, hogy mikor voltak pontosan az els\u0151 megbeteged\u00e9sek, v\u00e9geztek-e orvosi vizsg\u00e1latot a t\u00fcneteket mutat\u00f3 betegeken, el\u0151fordult-e, hogy az orsz\u00e1gos elj\u00e1r\u00e1srenddel szemben nem \u00e9rtes\u00edtett\u00e9k halad\u00e9ktalanul a j\u00e1rv\u00e1ny\u00fcgyet \u00e9s a hivatalos mintav\u00e9telez\u00e9st v\u00e9gz\u0151 ment\u0151szolg\u00e1latot arr\u00f3l, hogy t\u00fcnetes lak\u00f3juk van. K\u00e9rd\u00e9s az is, hogy az els\u0151 t\u00fcneteket mutat\u00f3 lak\u00f3k \u00e9szlel\u00e9sekor milyen int\u00e9zked\u00e9seket tettek, az el\u0151\u00edr\u00e1soknak megfelel\u0151en azonnal elk\u00fcl\u00f6n\u00edtett\u00e9k-e a betegeket.\n\u00a0\nKiad\u00f3: Budapest F\u0151v\u00e1ros Korm\u00e1nyhivatala\n\n"}]