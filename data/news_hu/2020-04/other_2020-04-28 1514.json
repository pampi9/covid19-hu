[{"date": "2020-04-28 15:14", "url": "https://koronavirus.gov.hu/cikkek/verplazma-adasara-kerik-gyogyultakat", "h1": "V\u00e9rplazma ad\u00e1s\u00e1ra k\u00e9rik a gy\u00f3gyultakat", "body": "\nV\u00e9rplazma ad\u00e1s\u00e1ra k\u00e9ri a koronav\u00edrus-fert\u0151z\u00e9sen \u00e1tesett, gy\u00f3gyult betegeket a szakemberek. Keddi sajt\u00f3t\u00e1j\u00e9koztat\u00f3jukon bejelentett\u00e9k, hogy mostant\u00f3l a koronavirusplazma.hu c\u00edmen is v\u00e1rj\u00e1k donorjel\u00f6ltek jelentkez\u00e9s\u00e9t.\n\nNagy S\u00e1ndor, az Orsz\u00e1gos V\u00e9rell\u00e1t\u00f3 Szolg\u00e1lat (OVSZ) szakmai f\u0151igazgat\u00f3-helyettese ismertette: egy donort\u00f3l levett plazm\u00e1b\u00f3l h\u00e1rom v\u00e9rk\u00e9sz\u00edtm\u00e9nyt \u00e1ll\u00edtanak el\u0151, ez a jelenlegi protokoll alapj\u00e1n egy beteg ter\u00e1pi\u00e1s d\u00f3zis\u00e1t jelenti.\nV\u00e1lyi-Nagy Istv\u00e1n, a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet f\u0151igazgat\u00f3ja arr\u00f3l besz\u00e9lt, hogy a koronavirusplazma.hu oldalon t\u00e1j\u00e9koztatnak a lehet\u0151s\u00e9gr\u0151l \u00e9s jelentkezni is lehet ott.\nOtt volt az esem\u00e9nyen Andr\u00e9ka P\u00e9ter, a Gottsegen Gy\u00f6rgy Orsz\u00e1gos Kardiol\u00f3giai Int\u00e9zet f\u0151igazgat\u00f3ja is, aki m\u00e1r meggy\u00f3gyult a koronav\u00edrus-megbeteged\u00e9s\u00e9b\u0151l, \u00e9s kedden adott v\u00e9rplazm\u00e1t. Azt monda: orvosk\u00e9nt lehet\u0151s\u00e9ge volt az elm\u00falt \u00e9vekben seg\u00edteni a betegeken, ez most egy m\u00e1sfajta seg\u00edts\u00e9g.\nV\u00e1lyi-Nagy Istv\u00e1n felid\u00e9zte: a koronav\u00edrus kezel\u00e9s\u00e9re nincsenek speci\u00e1lis gy\u00f3gyszerek, ez\u00e9rt vezett\u00e9k be ezt a passz\u00edv immuniz\u00e1ci\u00f3s elj\u00e1r\u00e1st, amelyben meggy\u00f3gyult emberek v\u00e9rplazm\u00e1j\u00e1t haszn\u00e1lj\u00e1k fel a betegek gy\u00f3gy\u00edt\u00e1s\u00e1ra. Hozz\u00e1tette: kedden az orsz\u00e1gos tisztif\u0151orvos lev\u00e9lben fordult azokhoz, akik potenci\u00e1lis donorok lehetnek ebben a k\u00eds\u00e9rleti ter\u00e1pi\u00e1ban.\n\nJelenleg egy - m\u00e1s, s\u00falyos betegs\u00e9gben is szenved\u0151 - beteget kezelnek plazmater\u00e1pi\u00e1val. Egy hete van az intenz\u00edv oszt\u00e1lyon, p\u00e9nteken, szombaton \u00e9s vas\u00e1rnap kapta meg h\u00e1rom r\u00e9szletben a kezel\u00e9st. Az \u00e1llapot\u00e1r\u00f3l azt mondta: \u00edg\u00e9retesnek tartj\u00e1k n\u00e1la ezt a kezel\u00e9st.\nEgy m\u00e1sik betegcsoportn\u00e1l gy\u00f3gyszeres ter\u00e1pi\u00e1t alkalmaznak az \u00fagynevezett citokinvihar megel\u0151z\u00e9s\u00e9re \u00e9s kezel\u00e9s\u00e9re. A betegs\u00e9g egy szakasz\u00e1ban \u00fagynevezett citokinvihar alakul ki, ami nagyon s\u00falyos gyullad\u00e1s, immunreakci\u00f3, amely beavatkoz\u00e1s n\u00e9lk\u00fcl hal\u00e1loz\u00e1st vagy egyes szervek le\u00e1ll\u00e1s\u00e1t eredm\u00e9nyezheti - magyar\u00e1zta. T\u00f6bb \u00edgy kezelt beteg\u00fck van az intenz\u00edv oszt\u00e1lyon, javul az \u00e1llapotuk, \u00e9s \"a k\u00f6zel\u00e9ben vannak\", hogy levegy\u00e9k a l\u00e9legeztet\u0151g\u00e9pr\u0151l, illetve fel\u00e9bressz\u00e9k a m\u00e9lyaltat\u00e1sb\u00f3l \u0151ket. Vannak olyan betegek is, akikn\u00e9l ezzel a gy\u00f3gyszeres ter\u00e1pi\u00e1val tudt\u00e1k megakad\u00e1lyozni, hogy rosszabb legyen az \u00e1llapotuk \u00e9s az intenz\u00edv oszt\u00e1lyra ker\u00fcljenek - k\u00f6z\u00f6lte.\nNagy S\u00e1ndor, az OVSZ f\u0151igazgat\u00f3-helyettese ismertette: egy donort\u00f3l mintegy 600 milliliternyi plazm\u00e1t nyernek, amelyet az OVSZ Karolina \u00fati int\u00e9zm\u00e9ny\u00e9ben f\u00e9l \u00f3r\u00e1n bel\u00fcl feldolgoznak, speci\u00e1lis k\u00e9sz\u00edtm\u00e9ny lesz bel\u0151le. K\u00fcl\u00f6nb\u00f6z\u0151 beavatkoz\u00e1sokat v\u00e9geznek rajta, hogy a legvesz\u00e9lyeztetettebb betegcsoportnak is be tudj\u00e1k adni, \u00e9s ennek k\u00f6sz\u00f6nhet\u0151en a k\u00e9sz\u00edtm\u00e9ny m\u00e1r egy nap m\u00falva beadhat\u00f3 a k\u00f6vetkez\u0151 betegnek.\nHangs\u00falyozta: nagyon gyorsan kidolgozott rendszerr\u0151l van sz\u00f3, amelyben ki kell emelni az \u00e1llami szervek, a n\u00e9peg\u00e9szs\u00e9g\u00fcgyi k\u00f6zpont, a D\u00e9l-Pesti Centrumk\u00f3rh\u00e1z \u00e9s a v\u00e9rell\u00e1t\u00f3 szolg\u00e1lat p\u00e9ld\u00e1s egy\u00fcttm\u0171k\u00f6d\u00e9s\u00e9t. A konzorcium az Emberi Er\u0151forr\u00e1sok Miniszt\u00e9riuma \u00e9s K\u00e1sler Mikl\u00f3s miniszter ir\u00e1ny\u00edt\u00e1sa alatt m\u0171k\u00f6dik, koordin\u00e1tora V\u00e1lyi-Nagy Istv\u00e1n.\nNagy S\u00e1ndor jelezte: v\u00e9rk\u00e9sz\u00edtm\u00e9nyeket Magyarorsz\u00e1gon csak az OVSZ \u00e1ll\u00edthat el\u0151.\nAndr\u00e9ka P\u00e9ter azt hangs\u00falyozta: nem \u0151 az \u00e9rdekes most, hanem a v\u00e9rplazm\u00e1ja \u00e9s az abban l\u00e9v\u0151 ellenanyagok. Elmondta: enyhe lefoly\u00e1s\u00fanak lehet nevezni a betegs\u00e9g\u00e9t. Nem volt alapbetegs\u00e9ge, de ennyire beteg m\u00e9g sosem volt - mondta. Felid\u00e9zte: fejf\u00e1j\u00e1ssal kezd\u0151d\u00f6tt, amelyet nem tudott enyh\u00edteni. K\u00eds\u00e9r\u0151 t\u00fcnetei voltak a v\u00e9gtelen gyenges\u00e9g, a f\u00e1rad\u00e9konys\u00e1g, a szagl\u00e1s- \u00e9s \u00edzlel\u00e9s elveszt\u00e9se, az \u00e9tv\u00e1gytalans\u00e1g, feles\u00e9g\u00e9n\u00e9l pedig izomf\u00e1jdalom is t\u00e1rsult mindehhez. K\u00e9rd\u00e9sre v\u00e1laszolva elmondta: nem szedett semmilyen speci\u00e1lis gy\u00f3gyszert, csak a fejf\u00e1j\u00e1st csillap\u00edtotta paracetamol tartalm\u00fa gy\u00f3gyszerrel.\n\u00a0Nagy S\u00e1ndor k\u00e9rd\u00e9sre reag\u00e1lva elmondta: az \u00e1ltal\u00e1nos elvek most is \u00e9rv\u00e9nyes\u00fclnek a v\u00e9rplazmadon\u00e1ci\u00f3 sor\u00e1n, aki egy\u00e9bk\u00e9nt nem alkalmas plazmaad\u00e1sra, az most sem adhat. Egyetlen engedm\u00e9nyt tettek, a v\u00e9rplazma ad\u00e1s\u00e1nak fels\u0151 korhat\u00e1r\u00e1t kiterjesztett\u00e9k 70 \u00e9vig, teh\u00e1t ha egy 60-as \u00e9veiben j\u00e1r\u00f3 volt beteg jelentkezik \u00e9s az eg\u00e9szs\u00e9gi \u00e1llapota megengedi, akkor alkalmas lehet don\u00e1ci\u00f3ra. A k\u00f6zvetlen felhaszn\u00e1l\u00e1s szempontj\u00e1b\u00f3l kedvez\u0151bbnek nevezte, ha a donor f\u00e9rfi, ugyanakkor a k\u00e9s\u0151bbiekben, amikor m\u00e1r esetlegesen gy\u00e1ri gy\u00f3gyszereket lehet el\u0151\u00e1ll\u00edtani, a n\u0151k v\u00e9rplazm\u00e1j\u00e1ra is teljes\u00e9rt\u00e9k\u0171 lehet.\nA folyamatot ismertetve elmondta: egy g\u00e9p seg\u00edts\u00e9g\u00e9vel folyamatosan nyerik ki a plazm\u00e1t, a v\u00f6r\u00f6sv\u00e9rsejtek azonban visszaker\u00fclnek a kering\u00e9sbe, ami az\u00e9rt el\u0151ny\u00f6s, mert nem terheli meg annyira a donor szervezet\u00e9t. \u00cdgy ha az antitestek azonos szinten maradnak, akkor h\u00e1rom nap eltelt\u00e9vel ugyanaz az ember ism\u00e9t adhat plazm\u00e1t, ezzel m\u00e9g egy betegnek es\u00e9lyt adva a gy\u00f3gyul\u00e1sra - mondta. Hozz\u00e1tette: az \u00edgy nyert plazm\u00e1t h\u00e1rom r\u00e9szre osztj\u00e1k, azonnal lefagyasztj\u00e1k, speci\u00e1lis elj\u00e1r\u00e1soknak vetik al\u00e1, majd megt\u00f6rt\u00e9nik az \u00e1ltal\u00e1nos laborat\u00f3riumi vizsg\u00e1latuk. HIV-re, B \u00e9s C Hepatitis B \u00e9s C v\u00edrusra, szifilisz-antitestekre is sz\u0171rik, \u00e9s ha mindent rendben tal\u00e1lnak, akkor a k\u00e9sz\u00edtm\u00e9nyt \u00e1tadj\u00e1k a k\u00f3rh\u00e1zaknak.\nArra a k\u00e9rd\u00e9sre, hogy sz\u00e1m\u00edt-e a v\u00e9rcsoport, Nagy S\u00e1ndor azt mondta: igen, de ford\u00edtott szab\u00e1ly \u00e9rv\u00e9nyes\u00fcl mint a v\u00e9rad\u00e1sn\u00e1l, az AB-plazma adhat\u00f3 mindenkinek, de a kezel\u00e9sek sor\u00e1n csoportazonos transzf\u00fazi\u00f3ra t\u00f6rekszenek.\n\nMTI 2020. \u00e1prilis 28.\n\n"}]