[{"date": "2020-04-15 13:56", "url": "https://koronavirus.gov.hu/cikkek/elindult-az-idosotthonok-ellenorzese-pesti-uton-meg-tart-vizsgalat", "h1": "Elindult az id\u0151sotthonok ellen\u0151rz\u00e9se, a Pesti \u00faton m\u00e9g tart a vizsg\u00e1lat", "body": "\nElindult orsz\u00e1gszerte az id\u0151sotthonok ellen\u0151rz\u00e9se, a Pesti \u00fati int\u00e9zm\u00e9nyben m\u00e9g tart a vizsg\u00e1lat - k\u00f6z\u00f6lte az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia elmondta: az id\u0151sek v\u00e9delm\u00e9ben az orsz\u00e1g 1035 gondoz\u00f3 int\u00e9zm\u00e9ny\u00e9ben elrendelt j\u00e1rv\u00e1ny\u00fcgyi ellen\u0151rz\u00e9s folyamatos lesz, a vizsg\u00e1latok els\u0151 adatai a h\u00e9ten \u00e9rkeznek meg. El\u0151sz\u00f6r a nagyobb, t\u00f6bbsz\u00e1z f\u0151s int\u00e9zm\u00e9nyeket ellen\u0151rzik, ahol nagyobb a fert\u0151z\u00e9s tov\u00e1bbad\u00e1s\u00e1nak lehet\u0151s\u00e9ge.\nMint mondta, az ellen\u0151rz\u00e9snek ki kell terjednie arra, hogy az int\u00e9zm\u00e9nyekben v\u00e9grehajtott\u00e1k-e az elrendelt int\u00e9zked\u00e9seket, biztos\u00edtott-e az orvosi ell\u00e1t\u00e1s, megt\u00f6rt\u00e9ntek-e az oktat\u00e1sok, adottak-e a szem\u00e9lyi, t\u00e1rgyi felt\u00e9telek, betartj\u00e1k-e az el\u0151\u00edrt elj\u00e1r\u00e1srendet. Hozz\u00e1tette: felm\u00e9rik az egy\u00e9ni v\u00e9d\u0151eszk\u00f6zzel ell\u00e1totts\u00e1got, az \u00e1pol\u00e1s teljes folyamat\u00e1t.\nKiemelte: ha hi\u00e1nyoss\u00e1got t\u00e1rnak fel, int\u00e9zkednek, \u00e9s azt k\u00e9rte az int\u00e9zm\u00e9nyekt\u0151l, m\u0171k\u00f6djenek egy\u00fctt, hogy felt\u00e1rhass\u00e1k az esetleges probl\u00e9m\u00e1kat.\nKiemelten figyelnek azokra a helyekre, ahol \"probl\u00e9ma van\", ott a j\u00e1rv\u00e1ny\u00fcgyi szak\u00e9rt\u0151k jelen vannak, a Pesti \u00fati id\u0151sotthon is kiemelt figyelmet kap - hangs\u00falyozta M\u00fcller Cec\u00edlia. Jelezte: t\u00f6bb vid\u00e9ki \u00e9s f\u0151v\u00e1rosi id\u0151sotthonban is \"fel\u00fct\u00f6tte a fej\u00e9t\" a koronav\u00edrus.\nBesz\u00e1molt arr\u00f3l is, hogy orsz\u00e1gszerte hetek \u00f3ta, t\u00f6bb \u00fctemben zajlik a k\u00f3rh\u00e1zak felk\u00e9sz\u00edt\u00e9se. A k\u00f3rh\u00e1zak \u00e1gykapacit\u00e1s\u00e1t az\u00e9rt kell tov\u00e1bb b\u0151v\u00edteni, mert fel kell k\u00e9sz\u00fclni a t\u00f6meges megbeteged\u00e9sekre - ismertette.\nHozz\u00e1tette: tov\u00e1bbra is a j\u00e1rv\u00e1nyg\u00f6rbe ellapos\u00edt\u00e1sa a c\u00e9l, de fel kell k\u00e9sz\u00fclni a t\u00f6meges megbeteged\u00e9sekre, ekkorra pedig rendelkez\u00e9sre kell \u00e1llnia a sz\u00fcks\u00e9ges \u00e1gysz\u00e1mnak, eg\u00e9szs\u00e9g\u00fcgyi szem\u00e9lyzetnek, l\u00e9legeztet\u0151g\u00e9pnek.\nKiemelte: ezek az int\u00e9zked\u00e9sek biztos\u00edtj\u00e1k, hogy akinek sz\u00fcks\u00e9ge lesz eg\u00e9szs\u00e9g\u00fcgyi ell\u00e1t\u00e1sra, ne maradjon ell\u00e1tatlanul, \u00e9s ne forduljon el\u0151 az, ami Eur\u00f3pa egyes orsz\u00e1gaiban, hogy a betegek a folyos\u00f3n fekszenek, mert nincs el\u00e9g ell\u00e1t\u00f3hely, szem\u00e9lyzet \u00e9s g\u00e9p.\nM\u00fcller Cec\u00edlia meg\u00e9rt\u00e9st k\u00e9rt a k\u00f3rh\u00e1zakt\u00f3l \u00e9s azokt\u00f3l, akiknek a hozz\u00e1tartoz\u00f3it most hazak\u00fcldik. Hozz\u00e1tette, a h\u00e1zi szoci\u00e1lis \u00e1pol\u00e1s, az otthoni szak\u00e1pol\u00e1si rendszer seg\u00edts\u00e9get jelenthet ebben a helyzetben.\nElmondta, \u00e1prilis 19-\u00e9re a 60 sz\u00e1zal\u00e9kos \u00e1gyfelszabad\u00edt\u00e1sb\u00f3l 50 sz\u00e1zal\u00e9knak rendelkez\u00e9sre kell \u00e1llnia. Az egy megy\u00e9ben l\u00e9v\u0151 k\u00f3rh\u00e1zak a helyi saj\u00e1toss\u00e1gokat figyelembe v\u00e9ve d\u00f6nthetnek arr\u00f3l, a sz\u00fcks\u00e9ges \u00e1gysz\u00e1mot milyen m\u00f3don osztj\u00e1k meg egym\u00e1s k\u00f6z\u00f6tt.\n\nA tisztif\u0151orvos kiemelte: a k\u00f3rh\u00e1zb\u00f3l nem minden beteget k\u00fcldenek haza, err\u0151l a kezel\u0151orvos, illetve szakmai konz\u00edlium d\u00f6nt orvosi protokoll alapj\u00e1n. A hazabocs\u00e1t\u00e1s orvosszakmai d\u00f6nt\u00e9s kell, hogy legyen - hangs\u00falyozta. Hozz\u00e1tette, hogy senki nem ker\u00fclhet \u00fagy haza, hogy az eg\u00e9szs\u00e9gk\u00e1rosod\u00e1st okozzon neki.\u00a0\nM\u00fcller Cec\u00edlia k\u00e9rd\u00e9sre v\u00e1laszolva elmondta, arra sz\u00e1m\u00edtanak, hogy a j\u00e1rv\u00e1ny tet\u0151z\u00e9se ut\u00e1n olyan \u00fctemben fog cs\u00f6kkenni a megbeteged\u00e9sek sz\u00e1ma, ahogyan emelkedett. Sz\u00f3lt arr\u00f3l is, hogy minden koroszt\u00e1lyb\u00f3l vannak m\u00e1r gy\u00f3gyultak \u00e9s l\u00e9legeztet\u0151g\u00e9pr\u0151l is ker\u00fclnek le betegek. A betegsz\u00e1m \u00e9s a hal\u00e1loz\u00e1s k\u00f6z\u00f6tti kapcsolatra vonatkoz\u00f3 k\u00e9rd\u00e9sre azt mondta, Magyarorsz\u00e1g nem l\u00e9pi t\u00fal az uni\u00f3s \u00e1tlagot, az als\u00f3 harmad\u00e1ban tal\u00e1lhat\u00f3 a hal\u00e1loz\u00e1sok sz\u00e1m\u00e1t tekintve.\nElmondta azt is, jelenleg csak azokat viszik k\u00f3rh\u00e1zba, akiknek olyan s\u00falyos t\u00fcneteik vannak, hogy nem tudnak otthon maradni. Elmond\u00e1sa szerint nincs korl\u00e1toz\u00e1s abban, milyen t\u00e1rgyat vihetnek be a k\u00f3rh\u00e1zba, de c\u00e9lszer\u0171 ev\u0151eszk\u00f6zt, szem\u00e9lyes haszn\u00e1lati t\u00e1rgyakat \u00e9s informatikai eszk\u00f6z\u00f6ket bevinni. Sz\u00f3lt arr\u00f3l is, hogy ha valaki rosszul van, de nem szorul l\u00e9legeztet\u00e9sre, akkor is kezelik, ennek protokollja meghat\u00e1rozott.\nEgy k\u00e9rd\u00e9sre v\u00e1laszolva meger\u0151s\u00edtette, hogy t\u00e1voktat\u00e1s keret\u00e9ben oktatj\u00e1k az orvosokat az intenz\u00edv \u00e1pol\u00e1sra szorul\u00f3 betegekkel kapcsolatban.\nA t\u00e1rsash\u00e1zak lak\u00f3it\u00f3l, kezel\u0151it\u0151l a fokozott takar\u00edt\u00e1st, tiszt\u00edt\u00e1st javasolta, a naponta sokszor megfogott fel\u00fcletek - mint a korl\u00e1t, lift, nyom\u00f3gomb, bej\u00e1rati kilincs, postal\u00e1da - fert\u0151tlen\u00edt\u00e9s\u00e9t emelte ki, valamint a padl\u00f3\u00e9t, hip\u00f3s v\u00edzzel.\nA h\u00e1zi- vagy c\u00e9rnakeszty\u0171k haszn\u00e1lat\u00e1val kapcsolatban azt mondta, ezek a nagyobb szennyez\u0151d\u00e9st\u0151l v\u00e9denek, \u00e9s az eg\u00e9szs\u00e9g\u00fcgyben haszn\u00e1lt gumikeszty\u0171k is csak addig v\u00e9denek, am\u00edg s\u00e9rtetlenek. Mint mondta, semmilyen keszty\u0171 nem helyettes\u00edti a gyakori alapos, szappanos k\u00e9zmos\u00e1st.\nEgy k\u00e9rd\u00e9sre v\u00e1laszolva M\u00fcller Cec\u00edlia elmondta: a rendelkez\u00e9sek egy\u00e9rtelm\u0171ek, akinek \u00e9letment\u0151 m\u0171t\u00e9tre, s\u00fcrg\u0151s beavatkoz\u00e1sra van sz\u00fcks\u00e9ge, amelynek elmarad\u00e1sa k\u00e1rosan befoly\u00e1soln\u00e1 eg\u00e9szs\u00e9gi \u00e1llapot\u00e1t, a beavatkoz\u00e1st el kell v\u00e9gezni. Ha m\u00e9gsem v\u00e9gzik el, akkor a beteg az int\u00e9zm\u00e9ny vezet\u0151j\u00e9hez, a betegjogi k\u00e9pvisel\u0151h\u00f6z, v\u00e9gs\u0151 soron a Nemzeti N\u00e9peg\u00e9szs\u00e9g\u00fcgyi K\u00f6zponthoz fordulhat.\nArra, hogy a gy\u00f3gyszerrel, di\u00e9t\u00e1val k\u00e9zben tartott cukorbetegek is vesz\u00e9lyeztetettek-e, azt mondta, \u00a0aki betartja a di\u00e9t\u00e1j\u00e1t, \u00e9s m\u00e9g nincs sz\u00f6v\u0151dm\u00e9nye a betegs\u00e9g\u00e9nek, az val\u00f3sz\u00edn\u0171leg nem tartozik a magas kock\u00e1zat\u00faak csoportj\u00e1ba.\nA tisztif\u0151orvos c\u00e1folta azt a h\u00edrt, hogy le\u00e1llt volna a v\u00e9rad\u00e1s \u00e9s v\u00e9rhi\u00e1ny v\u00e1rhat\u00f3, egy\u00fattal megk\u00f6sz\u00f6nte a v\u00e9rad\u00f3knak, hogy ebben a neh\u00e9z helyzetben sem felejtenek el v\u00e9rt adni.\nAz elm\u00falt 24 \u00f3r\u00e1ban 1579-re n\u0151tt a fert\u0151z\u00f6ttek sz\u00e1ma, az elhunytak sz\u00e1ma 134-re emelkedett, \u00e9s 192-en gy\u00f3gyultan t\u00e1vozhattak a k\u00f3rh\u00e1zakb\u00f3l. Eddig t\u00f6bb mint 37 ezer laborvizsg\u00e1latot v\u00e9geztek el.\n\nForr\u00e1s: MTI\n\u00a0\n\n"}]