[{"date": "2020-04-20 12:35", "url": "https://koronavirus.gov.hu/cikkek/budapesten-jobban-betartottak-kijarasi-korlatozast-hetvegen-mint-mashol", "h1": "Budapesten jobban betartott\u00e1k a kij\u00e1r\u00e1si korl\u00e1toz\u00e1st a h\u00e9tv\u00e9g\u00e9n, mint m\u00e1shol", "body": "\nBudapesten jobban betartott\u00e1k a kij\u00e1r\u00e1si korl\u00e1toz\u00e1s szab\u00e1lyait az elm\u00falt h\u00e9tv\u00e9g\u00e9n, mint m\u00e1shol az orsz\u00e1gban - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert kiemelte: a h\u00e9tv\u00e9g\u00e9n orsz\u00e1gosan 3945 szab\u00e1lys\u00e9rt\u00e9s miatt int\u00e9zkedtek a rend\u0151r\u00f6k, ezzel 26 316-ra n\u0151tt az int\u00e9zked\u00e9sek sz\u00e1ma a kij\u00e1r\u00e1si korl\u00e1toz\u00e1sok bevezet\u00e9se \u00f3ta. Az elm\u00falt 24 \u00f3r\u00e1ban 1738 szab\u00e1lyszeg\u00e9s t\u00f6rt\u00e9nt: 816 esetben figyelmeztetett a rend\u0151rs\u00e9g, 521 helysz\u00edni b\u00edrs\u00e1got szabott ki, \u00e9s 401 feljelent\u00e9st tett emiatt.\nElmondta, a h\u00e9tk\u00f6znapokhoz k\u00e9pest a h\u00e9tv\u00e9g\u00e9ken t\u00f6bben szegik meg a kij\u00e1r\u00e1si korl\u00e1toz\u00e1st, de ez alkalommal Budapesten nem kellett int\u00e9zkedni\u00fck a rend\u0151r\u00f6knek. K\u00f6z\u00f6lte: a mostani h\u00e9tv\u00e9g\u00e9n tapasztalatuk szerint Budapesten jobban betartott\u00e1k a szab\u00e1lyokat, mint az orsz\u00e1g m\u00e1s r\u00e9szein.\nKiss R\u00f3bert t\u00e1j\u00e9koztat\u00e1sa szerint vas\u00e1rnap k\u00e9t tehersz\u00e1ll\u00edt\u00f3 j\u00e1rat - egy Sanghajb\u00f3l \u00e9s egy Sz\u00f6ulb\u00f3l - sz\u00e1ll\u00edtott 22 tonn\u00e1nyi egy\u00e9ni v\u00e9d\u0151felszerel\u00e9st Magyarorsz\u00e1gra.\nAz elm\u00falt 24 \u00f3r\u00e1ban 750 esetben rendeltek el hat\u00f3s\u00e1gi h\u00e1zi karant\u00e9nt az orsz\u00e1gba bel\u00e9p\u0151knek. Folytat\u00f3dik a kor\u00e1bbi tendencia, egyre kevesebbet rendelnek el, \u00edgy egyre kevesebben - most 11 240-en - vannak hat\u00f3s\u00e1gi h\u00e1zi karant\u00e9nban, amelyet eddig 252 576 esetben ellen\u0151riztek - ismertette.\nEddig 247 ember ellen indult b\u00fcntet\u0151elj\u00e1r\u00e1s, 61 esetben r\u00e9mh\u00edrterjeszt\u00e9s, 26-ban k\u00f6zvesz\u00e9llyel fenyeget\u00e9s, 72-ben csal\u00e1s, 13-ban pedig j\u00e1rv\u00e1ny\u00fcgyi szab\u00e1lyszeg\u00e9s miatt, \u00e9s 49 embert hallgattak ki gyan\u00fas\u00edtottk\u00e9nt.\nA hat\u00e1rforgalomr\u00f3l annyit mondott, hogy Csan\u00e1dpalot\u00e1n\u00e1l van kisebb fennakad\u00e1s a bel\u00e9p\u0151 teherforgalomban.\n\nForr\u00e1s: MTI \n\u00a0\n\n"}]