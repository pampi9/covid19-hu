[{"date": "2020-04-02 18:30", "url": "https://koronavirus.gov.hu/cikkek/palkovics-az-orvosi-egyetemek-minden-tamogatast-megkapnak-veszelyhelyzet-kezelesehez", "h1": "Palkovics: az orvosi egyetemek minden t\u00e1mogat\u00e1st megkapnak a vesz\u00e9lyhelyzet kezel\u00e9s\u00e9hez", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium saj\u00e1t forr\u00e1saib\u00f3l is hozz\u00e1j\u00e1rul az orvos- \u00e9s eg\u00e9szs\u00e9gtudom\u00e1nyi egyetemek eg\u00e9szs\u00e9g\u00fcgyi kiad\u00e1sainak fedez\u00e9s\u00e9hez - hangs\u00falyozta Palkovics L\u00e1szl\u00f3 a n\u00e9gy fels\u0151oktat\u00e1si int\u00e9zm\u00e9ny vezet\u0151ivel folytatott videokonferenci\u00e1n.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium \u00e1ltal kiadott k\u00f6zlem\u00e9ny szerint a j\u00e1rv\u00e1ny\u00fcgyi vesz\u00e9lyhelyzettel kapcsolatos feladatok \u00e1ttekint\u00e9s\u00e9t szolg\u00e1l\u00f3 egyeztet\u00e9sen a Debreceni Egyetem, a P\u00e9csi Tudom\u00e1nyegyetem, a Semmelweis Egyetem \u00e9s a Szegedi Tudom\u00e1nyegyetem rektorai, kancell\u00e1rjai \u00e9s k\u00f3rh\u00e1zparancsnokai vettek r\u00e9szt.\nA n\u00e9gy fels\u0151oktat\u00e1si int\u00e9zm\u00e9ny vezet\u0151i k\u00f6z\u00f6s k\u00e9r\u00e9sk\u00e9nt fogalmazt\u00e1k meg a finansz\u00edroz\u00e1si \u00e9s adminisztr\u00e1ci\u00f3s terhek cs\u00f6kkent\u00e9s\u00e9nek ig\u00e9ny\u00e9t, amelyben az innov\u00e1ci\u00f3s \u00e9s technol\u00f3giai miniszter t\u00e1mogat\u00e1st \u00edg\u00e9rt nekik.\nMagyarorsz\u00e1g fels\u0151oktat\u00e1si rendszer\u00e9nek vil\u00e1gszerte elismert, meghat\u00e1roz\u00f3 elemei az orvos- \u00e9s eg\u00e9szs\u00e9gtudom\u00e1nyi egyetemek. A szakmai ut\u00e1np\u00f3tl\u00e1s biztos\u00edt\u00e1s\u00e1n t\u00fal fontos szerepl\u0151i a nemzetk\u00f6zi szinten is kiemelked\u0151 hazai eg\u00e9szs\u00e9gipari kutat\u00e1s-fejleszt\u00e9snek \u00e9s innov\u00e1ci\u00f3nak. Az \u00e1ltaluk m\u0171k\u00f6dtetett klinik\u00e1k a magyar eg\u00e9szs\u00e9g\u00fcgyi ell\u00e1t\u00f3rendszer egyes szakmai ter\u00fcleteken egyed\u00fcli szerepl\u0151i, a fekv\u0151beteg szakell\u00e1t\u00e1s negyed\u00e9r\u0151l gondoskodnak. Az orvosi egyetemeknek teh\u00e1t a fels\u0151oktat\u00e1sban elrendelt int\u00e9zm\u00e9nyl\u00e1togat\u00e1si tilalom mellett \u00fagy kell gondoskodniuk a k\u00e9pz\u00e9sek folytonoss\u00e1g\u00e1r\u00f3l, hogy k\u00f6zben a koronav\u00edrus-j\u00e1rv\u00e1ny terjed\u00e9se elleni v\u00e9dekez\u00e9s els\u0151 vonal\u00e1ban is k\u00fczdenek - olvashat\u00f3 az ITM k\u00f6zlem\u00e9ny\u00e9ben.\n\nMTI 2020. \u00e1prilis 2.\n\n"}]