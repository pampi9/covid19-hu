[{"date": "2021-06-04 14:10", "url": "https://koronavirus.gov.hu/cikkek/gyorgy-laszlo-munkaerobe-valo-befektetes-fontos-beruhazasosztonzo", "h1": "Gy\u00f6rgy L\u00e1szl\u00f3: a munkaer\u0151be val\u00f3 befektet\u00e9s fontos beruh\u00e1z\u00e1s\u00f6szt\u00f6nz\u0151", "body": "\nAz egyik legfontosabb beruh\u00e1z\u00e1s\u00f6szt\u00f6nz\u0151 int\u00e9zked\u00e9snek a munkaer\u0151be val\u00f3 befektet\u00e9st jel\u00f6lte meg az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra p\u00e9nteken Debrecenben, a Hajd\u00fa-Bihar Megyei Kereskedelmi \u00e9s Iparkamara (HBKIK) helyi \u00e9s megyei v\u00e1llalkoz\u00f3knak tartott, a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\u00f3 f\u00f3rum\u00e1n.\n\n\nGy\u00f6rgy L\u00e1szl\u00f3 elmondta, hogy a munkab\u00e9r k\u00e9t megy\u00e9ben n\u0151tt a legink\u00e1bb, Gy\u0151r-Moson-Sopron \u00e9s B\u00e1cs-Kiskun megy\u00e9ben, ahol a k\u00e9t legnagyobb aut\u00f3gy\u00e1r tal\u00e1lhat\u00f3. V\u00e9lem\u00e9nye szerint ez v\u00e1rhat\u00f3 Debrecenben is a BMW \u00fczem\u00e9nek beindul\u00e1s\u00e1val, \u00e9s arra biztatta a helyi v\u00e1llalkoz\u00f3kat, hogy fektessenek a munkaer\u0151be.\n\u00a0\u00a0\u00a0\u00a0A pand\u00e9mi\u00e1s id\u0151szakra visszatekintve Gy\u00f6rgy L\u00e1szl\u00f3 hangs\u00falyozta: neh\u00e9z id\u0151ket \u00e9lt meg az orsz\u00e1g, \u00e1m az EU \u00e1tlag\u00e1n\u00e1l kisebb vesztes\u00e9get szenvedett el. Az idei \u00e9v els\u0151 negyed\u00e9v\u00e9ben a n\u00f6veked\u00e9s alapj\u00e1n Magyarorsz\u00e1g az EU top 5-ben volt, a foglalkoztat\u00e1s ter\u00e9n pedig siker\u00fclt felz\u00e1rk\u00f3zni a V4-ekhez.\n\u00a0\u00a0\u00a0\u00a0A munkan\u00e9lk\u00fclis\u00e9gi mutat\u00f3t is siker\u00fclt a top 5-ben tartani,\u00a0\u00a0mindezt a fiatalok elhelyezked\u00e9s\u00e9t seg\u00edt\u0151 int\u00e9zked\u00e9sekkel, a szakk\u00e9pz\u00e9s \u00e1talak\u00edt\u00e1s\u00e1val, a n\u0151k munkaer\u0151piacra val\u00f3 bevon\u00e1s\u00e1val, az alacsonyan k\u00e9pzettek \u00e9s a nyugd\u00edjasok seg\u00edt\u00e9s\u00e9vel, valamint a k\u00fclf\u00f6ld\u00f6n dolgoz\u00f3, de hazat\u00e9r\u0151k itthon tart\u00e1s\u00e1nak seg\u00edt\u00e9s\u00e9vel siker\u00fclt el\u00e9rni - mondta.\n\u00a0\u00a0\u00a0\u00a0Az \u00e1llamtitk\u00e1r szerint a gazdas\u00e1g \u00fajraind\u00edt\u00e1s\u00e1ban fontos szerepet t\u00f6lt be a v\u00e1llalkoz\u00e1sok digit\u00e1lis \u00e1t\u00e1ll\u00e1s\u00e1nak seg\u00edt\u00e9se, de ide sorolta az egyetemek modellv\u00e1lt\u00e1s\u00e1t is.\n\u00a0\u00a0\u00a0\u00a0A 2021-27-es eur\u00f3pai uni\u00f3s k\u00f6lts\u00e9gvet\u00e9si ciklus legfontosabb t\u00e1mogat\u00e1si programjai k\u00f6zt eml\u00edtette a Magyar multi programot, a Z\u00f6ld energia programot, a Magyar falu programot, valamint a v\u00e1llalati tov\u00e1bbk\u00e9pz\u00e9sek \u00e9s a feln\u0151ttk\u00e9pz\u00e9sek \u00e1talak\u00edt\u00e1s\u00e1t. Hangs\u00falyozta, hogy a p\u00e1ly\u00e1zatok nyerteseinek h\u00fazniuk kell a magyar gazdas\u00e1got.\n\nMTI 2021. j\u00fanius 4.\n\n"}]