[{"date": "2021-06-04 11:09", "url": "https://koronavirus.gov.hu/cikkek/itm-allamtitkar-akar-otodevel-javulhat-hazai-epitoipar-hatekonysaga", "h1": "ITM-\u00e1llamtitk\u00e1r: ak\u00e1r \u00f6t\u00f6d\u00e9vel javulhat a hazai \u00e9p\u00edt\u0151ipar hat\u00e9konys\u00e1ga", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) a kiemelt ipar\u00e1gk\u00e9nt kezelt \u00e9p\u00edt\u00e9sgazdas\u00e1g versenyk\u00e9pess\u00e9g\u00e9nek, teljes\u00edtm\u00e9ny\u00e9nek n\u00f6vel\u00e9s\u00e9n dolgozik. A t\u00e1rca javaslat\u00e1ra a korm\u00e1ny a koronav\u00edrus-j\u00e1rv\u00e1ny hat\u00e1sainak kezel\u00e9se \u00e9rdek\u00e9ben fel\u00fclvizsg\u00e1lta a strat\u00e9giai c\u00e9lokat, \u00e9s \u00fajabb konkr\u00e9t int\u00e9zked\u00e9sekr\u0151l d\u00f6nt\u00f6tt a k\u00f6vetkez\u0151 h\u00e1rom \u00e9vre - jelentette be Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) strat\u00e9giai \u00e9s parlamenti \u00e1llamtitk\u00e1ra p\u00e9nteken k\u00f6zlem\u00e9nyben.\n\n\nHozz\u00e1tette, az egyik legfontosabb l\u00e9p\u00e9sk\u00e9nt 2022-2023-ban \u00f6sszesen 24 milli\u00e1rd forintos keret\u00f6sszeggel folytat\u00f3dhat az \u00c9P\u00cdT\u0150 t\u00e1mogat\u00e1si program.\n\u00a0\u00a0\u00a0\u00a0A mintegy 121 ezer v\u00e1llalkoz\u00e1st t\u00f6m\u00f6r\u00edt\u0151 \u00e1gazat kulcsszerepet t\u00f6lt be a gazdas\u00e1g beruh\u00e1z\u00e1s-\u00f6szt\u00f6nz\u00e9sen alapul\u00f3 \u00fajraind\u00edt\u00e1s\u00e1ban. A hozz\u00e1vet\u0151leg 340 ezer embert foglalkoztat\u00f3 szektorban a v\u00edrusv\u00e1ls\u00e1g idej\u00e9n is n\u0151tt a munkav\u00e1llal\u00f3k sz\u00e1ma. Az \u00e1tfog\u00f3 int\u00e9zked\u00e9ssorozat eredm\u00e9nyek\u00e9nt m\u00e1r r\u00f6vid t\u00e1von ak\u00e1r 20 sz\u00e1zal\u00e9kos hat\u00e9konys\u00e1gjavul\u00e1s is el\u00e9rhet\u0151 lehet. Ez a z\u00e1loga annak, hogy a szektor r\u00f6videbb kivitelez\u00e9si id\u0151kkel tudja t\u00e1mogatni az \u00e9p\u00edtett k\u00f6rnyezet magas min\u0151s\u00e9gi \u00e9s fenntarthat\u00f3s\u00e1gi elv\u00e1r\u00e1soknak megfelel\u0151 fejl\u0151d\u00e9s\u00e9t - hangs\u00falyozta Schanda Tam\u00e1s a k\u00f6zlem\u00e9nyben.\n\u00a0\u00a0\u00a0\u00a0Ismertette, a korm\u00e1ny az \u00e9p\u00edt\u00e9s\u00e1gazat technol\u00f3giai sz\u00ednvonal\u00e1nak, g\u00e9pes\u00edtetts\u00e9g\u00e9nek jav\u00edt\u00e1sa \u00e9rdek\u00e9ben tov\u00e1bbi k\u00e9t \u00e9vre terjeszti ki az \u00c9P\u00cdT\u0150 t\u00e1mogat\u00e1si programot. Az id\u00e9n 10,5 milli\u00e1rd forintos keret\u00f6sszeg 2022-ben \u00e9s 2023-ban 12-12 milli\u00e1rd forintra n\u0151. A megemelt forr\u00e1smennyis\u00e9g a ki\u00edr\u00e1s eddigi elemei mellett az ipar\u00e1gi du\u00e1lis k\u00e9pz\u00e9s meger\u0151s\u00edt\u00e9s\u00e9re \u00e9s az \u00e1gazati digitaliz\u00e1ci\u00f3 felgyors\u00edt\u00e1s\u00e1ra is ford\u00edthat\u00f3. Az innovat\u00edv \u00e9s k\u00f6rnyezetbar\u00e1t technol\u00f3gi\u00e1k, \u00e9p\u00edt\u00e9si megold\u00e1sok, term\u00e9kek \u00e9s anyagok sz\u00e9lesk\u00f6r\u0171 megismertet\u00e9se, n\u00e9pszer\u0171s\u00edt\u00e9se c\u00e9lj\u00e1b\u00f3l tov\u00e1bbfejlesztik a szentendrei Nemzeti Mintah\u00e1zparkot \u00e9s L\u00e1togat\u00f3k\u00f6zpontot - \u00e1ll a k\u00f6zlem\u00e9nyben.\n\u00a0\u00a0\u00a0\u00a0Az \u00fajonnan elfogadott int\u00e9zked\u00e9sek k\u00f6z\u00f6tt helyet kaptak a beruh\u00e1z\u00e1sok min\u0151s\u00e9gbiztos\u00edt\u00e1s\u00e1nak fokoz\u00e1s\u00e1t, k\u00f6lts\u00e9gkontrollj\u00e1nak biztos\u00edt\u00e1s\u00e1t, az \u00e9p\u00edt\u00e9si-bont\u00e1si hullad\u00e9kok \u00fajrahasznos\u00edt\u00e1si ar\u00e1ny\u00e1nak n\u00f6vel\u00e9s\u00e9t szolg\u00e1l\u00f3 elemek is. Az \u00e9p\u00edt\u00e9si min\u0151s\u00e9g tov\u00e1bbi jav\u00edt\u00e1sa \u00e9rdek\u00e9ben korszer\u0171 laborat\u00f3riumi h\u00e1tt\u00e9r-infrastrukt\u00fara j\u00f6het l\u00e9tre - \u00edrt\u00e1k.\n\nMTI 2021. j\u00fanius 4.\n\n"}]