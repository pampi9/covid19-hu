[{"date": "2021-06-18 19:07", "url": "https://koronavirus.gov.hu/cikkek/kasler-bizakodasra-van-okunk-jarvannyal-szemben", "h1": "K\u00e1sler: bizakod\u00e1sra van okunk a j\u00e1rv\u00e1nnyal szemben", "body": "\nHa n\u00f6velni tudjuk az \u00e1toltotts\u00e1got \u00e9s nem jelennek meg olyan v\u00edrusmut\u00e1nsok, amelyek megker\u00fclik az immunv\u00e1laszt, akkor v\u00e9glegesen megnyert\u00fck ezt a maratoni fut\u00e1st - jelentette ki az emberi er\u0151forr\u00e1sok minisztere p\u00e9nteken a Zala megyei Nagyp\u00e1liban.\n\n\nK\u00e1sler\u00a0Mikl\u00f3s a koronav\u00edrus-j\u00e1rv\u00e1nyr\u00f3l \u00e9s a r\u00e1kgy\u00f3gy\u00edt\u00e1sr\u00f3l sz\u00f3l\u00f3 rendezv\u00e9nyen - amelyen d\u00edszpolg\u00e1ri c\u00edmet is \u00e1tvett a telep\u00fcl\u00e9s vezet\u0151j\u00e9t\u0151l - arr\u00f3l besz\u00e9lt, senki nem tudja ma m\u00e9g, hogy mi lesz a koronav\u00edrussal. Sajn\u00e1latos k\u00f6r\u00fclm\u00e9ny, hogy nem teljesek az ismereteink a v\u00edrusr\u00f3l, ez\u00e9rt kaphat teret a nagyvil\u00e1gban \u00e9s Magyarorsz\u00e1gon is sz\u00e1mtalan t\u00e9vk\u00e9pzet.\n\u00a0\u00a0\u00a0\u00a0A v\u00edrussal szembeni k\u00fczdelemben \"bizakod\u00e1sra van okunk\" - fogalmazott\u00a0K\u00e1sler\u00a0Mikl\u00f3s, aki Oliver Cromwell angol hadvez\u00e9r \u00e9s \u00e1llamf\u00e9rfi ismert mond\u00e1s\u00e1ra utalva azt is hozz\u00e1tette, \"b\u00edzzunk a J\u00f3istenben, de tartsuk sz\u00e1razon a puskaport\".\n\u00a0\u00a0\u00a0\u00a0A miniszter a rendezv\u00e9nyen visszatekintett a koronav\u00edrus-j\u00e1rv\u00e1nnyal szembeni k\u00fczdelem elm\u00falt m\u00e1sf\u00e9l \u00e9v\u00e9re. Felid\u00e9zte, hogy m\u00falt \u00e9v janu\u00e1rj\u00e1ban v\u00e1lt ismertt\u00e9 az els\u0151 eur\u00f3pai fert\u0151z\u00e9s, majd a rendk\u00edv\u00fcl gyors reag\u00e1l\u00e1snak k\u00f6sz\u00f6nhet\u0151en hamarosan - Eur\u00f3p\u00e1ban els\u0151k\u00e9nt Magyarorsz\u00e1gon - l\u00e9trej\u00f6tt az operat\u00edv t\u00f6rzs, hogy szab\u00e1lyozza a t\u00e1rsadalom m\u0171k\u00f6d\u00e9s\u00e9t a j\u00e1rv\u00e1ny k\u00f6vetkezm\u00e9nyeinek minimaliz\u00e1l\u00e1sa \u00e9rdek\u00e9ben.\n\u00a0\u00a0\u00a0\u00a0\u00dagy fogalmazott, hogy a kezdetekkor semmilyen ismeret\u00fcnk, tud\u00e1sunk nem volt a v\u00edrusr\u00f3l, annak fel\u00e9p\u00edt\u00e9s\u00e9r\u0151l, terjed\u00e9s\u00e9r\u0151l, diagnosztik\u00e1j\u00e1r\u00f3l vagy ter\u00e1pi\u00e1j\u00e1r\u00f3l, ez\u00e9rt az emberis\u00e9g t\u00f6rt\u00e9nelme sor\u00e1n le\u00edrt j\u00e1rv\u00e1nyok tapasztalatait lehetett csak felhaszn\u00e1lni. Mindegyik eset\u00e9ben a k\u00f6z\u00f6s az volt, hogy valamilyen form\u00e1ban korl\u00e1tozni kellett a kontaktusokat \u00e9s t\u00e1vol tartani a v\u00edrusokat - magyar\u00e1zta.\n\u00a0\u00a0\u00a0\u00a0K\u00e1sler\u00a0Mikl\u00f3s kit\u00e9rt arra is, hogy az els\u0151 magyarorsz\u00e1gi beteg diagnosztiz\u00e1l\u00e1sa ut\u00e1n milyen megel\u0151z\u0151 int\u00e9zked\u00e9seket tettek, de a k\u00f6z\u00f6ss\u00e9gi terjed\u00e9s elindul\u00e1s\u00e1val m\u00e1r a v\u00edrus szabta meg a teend\u0151ket. A sok ezer szakcikk a vil\u00e1gban sz\u00e1mtalan ellentmond\u00e1st tartalmazott, ez\u00e9rt a szakemberek patol\u00f3gusok le\u00edr\u00e1s\u00e1b\u00f3l is igyekeztek megismerni a v\u00edrust, hogy a t\u00fcnetek \u00e9s te\u00f3ri\u00e1k k\u00f6vetkeztet\u00e9sei alapj\u00e1n legal\u00e1bb enyh\u00edteni lehessen a fert\u0151z\u00f6ttek t\u00fcneteit.\n\u00a0\u00a0\u00a0\u00a0M\u00edg tavaly ny\u00e1rra a j\u00e1rv\u00e1ny\u00fcgyi int\u00e9zked\u00e9sekkel siker\u00fclt megf\u00e9kezni a v\u00edrus terjed\u00e9s\u00e9t, addig \u0151szre m\u00e9g s\u00falyosabb\u00e1 v\u00e1lt a helyzet a brit mut\u00e1ns megjelen\u00e9se miatt. Csak a t\u00f6meges olt\u00e1s seg\u00edthetett, ez\u00e9rt szerzett be a magyar korm\u00e1ny nemcsak az Eur\u00f3pai Uni\u00f3 \u00e1ltal biztos\u00edtott vakcin\u00e1kb\u00f3l, hanem az orosz \u00e9s a k\u00ednai olt\u00f3anyagb\u00f3l is - ismertette a miniszter.\n\u00a0\u00a0\u00a0\u00a0A rendezv\u00e9nyen K\u00f6cse Tibor (f\u00fcggetlen), Nagyp\u00e1li polg\u00e1rmestere d\u00edszpolg\u00e1ri c\u00edmet adom\u00e1nyozott\u00a0K\u00e1sler\u00a0Mikl\u00f3snak a vil\u00e1gj\u00e1rv\u00e1ny magyarorsz\u00e1gi k\u00e1ros hat\u00e1saival szembeni eredm\u00e9nyes k\u00fczdelem\u00e9rt.\n\n\nMTI 2021. j\u00fanius 18.\n\n"}]