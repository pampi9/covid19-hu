[{"date": "2021-06-09 09:31", "url": "https://koronavirus.gov.hu/cikkek/orban-viktor-koszonet-es-elismeres-jar-gyogyszertari-dolgozoknak", "h1": "Orb\u00e1n Viktor: k\u00f6sz\u00f6net \u00e9s elismer\u00e9s j\u00e1r a gy\u00f3gyszert\u00e1ri dolgoz\u00f3knak", "body": "\nAz orsz\u00e1gos patikanap alkalm\u00e1b\u00f3l Orb\u00e1n Viktor minisztereln\u00f6k lev\u00e9lben k\u00f6sz\u00f6nt\u00f6tte a gy\u00f3gyszer\u00e9szeket, kiemelve helyt\u00e1ll\u00e1sukat a koronav\u00edrus-j\u00e1rv\u00e1ny elleni v\u00e9dekez\u00e9s sor\u00e1n - t\u00e1j\u00e9koztatta az MTI-t Havasi Bertalan, a korm\u00e1nyf\u0151 sajt\u00f3f\u0151n\u00f6ke szerd\u00e1n.\n\n\nA gy\u00f3gyszer\u00e9szeknek \u00e9s gy\u00f3gyszer\u00e9sz asszisztenseknek c\u00edmzett \u00edr\u00e1s\u00e1ban\u00a0Orb\u00e1n Viktor\u00a0eml\u00e9keztetett arra, hogy az elm\u00falt h\u00f3napok embert pr\u00f3b\u00e1l\u00f3 kih\u00edv\u00e1sok el\u00e9 \u00e1ll\u00edtottak mindannyiunkat, a koronav\u00edrus-j\u00e1rv\u00e1ny elleni v\u00e9dekez\u00e9s k\u00f6zben azonban azt is megtapasztalhattuk, hogy fegyelmezetts\u00e9ggel \u00e9s \u00f6sszefog\u00e1ssal fel\u00fcl tudunk kerekedni a r\u00e1nk szakad\u00f3 neh\u00e9zs\u00e9geken.\n\u00a0\u00a0\u00a0\u00a0A korm\u00e1nyf\u0151 Magyarorsz\u00e1g minden polg\u00e1ra nev\u00e9ben kifejezte elismer\u00e9s\u00e9t az\u00e9rt a helyt\u00e1ll\u00e1s\u00e9rt, amelyet a j\u00e1rv\u00e1ny legnehezebb h\u00f3napjai alatt ny\u00fajtottak a patik\u00e1kban dolgoz\u00f3k. \"K\u00f6ztudott, hogy a beteg emberek nemcsak receptet bev\u00e1ltani j\u00e1rnak a patik\u00e1ba, hanem sok esetben t\u00e1j\u00e9koztat\u00e1s\u00e9rt, \u00fatmutat\u00e1s\u00e9rt is, ami k\u00fcl\u00f6n\u00f6sen fontoss\u00e1 v\u00e1lt most, amikor a v\u00edrussal kapcsolatban rengeteg \u00e1lh\u00edr kering a vil\u00e1gh\u00e1l\u00f3n, \u00e9s az olt\u00e1selleness\u00e9g is jelent\u0151s m\u00e9rt\u00e9ket \u00f6lt\u00f6tt\" - fogalmazott\u00a0Orb\u00e1n Viktor.\n\u00a0\u00a0\u00a0\u00a0A minisztereln\u00f6k level\u00e9ben biztos\u00edtotta a gy\u00f3gyszert\u00e1ri dolgoz\u00f3kat arr\u00f3l, hogy a korm\u00e1ny elk\u00f6telezett a lakoss\u00e1gi gy\u00f3gyszerell\u00e1t\u00e1s nemzeti \u00e9rdekk\u00f6rben tart\u00e1s\u00e1\u00e9rt, valamint a gy\u00f3gyszer\u00e9szek szakmai \u00e9s egzisztenci\u00e1lis \u00f6n\u00e1ll\u00f3s\u00e1g\u00e1nak biztos\u00edt\u00e1s\u00e1\u00e9rt. \"Mindent megtesz\u00fcnk az\u00e9rt is, hogy a gy\u00f3gyszert\u00e1ri szolg\u00e1ltat\u00e1sok kiegyens\u00falyozottan, a kistelep\u00fcl\u00e9seken \u00e9l\u0151 honfit\u00e1rsaink sz\u00e1m\u00e1ra is rendelkez\u00e9sre \u00e1lljanak\" - z\u00e1rta level\u00e9t\u00a0Orb\u00e1n Viktor.\n\nMTI 2021. j\u00fanius 9.\n\n"}]