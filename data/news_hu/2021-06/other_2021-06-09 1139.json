[{"date": "2021-06-09 11:39", "url": "https://koronavirus.gov.hu/cikkek/varga-mihaly-gazdasag-teljesitmenye-mar-nyari-honapokban-meghaladhatja-valsag-elotti-szintet", "h1": "Varga Mih\u00e1ly: a gazdas\u00e1g teljes\u00edtm\u00e9nye m\u00e1r a ny\u00e1ri h\u00f3napokban meghaladhatja a v\u00e1ls\u00e1g el\u0151tti szintet", "body": "\nA magyar gazdas\u00e1g teljes\u00edtm\u00e9nye m\u00e1r a ny\u00e1ri h\u00f3napokban meghaladhatja a koronav\u00edrus-v\u00e1ls\u00e1g el\u0151tti szintet - mondta Varga Mih\u00e1ly p\u00e9nz\u00fcgyminiszter a Vil\u00e1ggazdas\u00e1g \u00fczleti napilap konferenci\u00e1j\u00e1n szerd\u00e1n Budapesten.\n\n\nA p\u00e9nz\u00fcgyminiszter a Magyarorsz\u00e1g \u00fajraindul! c\u00edmmel megrendezett gazdas\u00e1gi cs\u00facskonferenci\u00e1n kiemelte: az online kassz\u00e1k adatai alapj\u00e1n a vend\u00e9gl\u00e1t\u00e1s forgalma megugrott, jelenleg az \u00e1gazat teljes\u00edtm\u00e9ny\u00e9nek szintje el\u00e9ri a j\u00e1rv\u00e1ny el\u0151ttit.\n\u00a0\u00a0\u00a0\u00a0R\u00e1mutatott: a t\u00e1rca szerint a k\u00f6vetkez\u0151 id\u0151szakban a gazdas\u00e1gi lend\u00fclet a foglalkoztat\u00e1s, a b\u00e9rek n\u00f6veked\u00e9se, az \u00fajonnan ki\u00e9p\u00fclt v\u00e1llalati kapacit\u00e1sok beindul\u00e1sa \u00e9s az uni\u00f3s transzferek seg\u00edtik.\n\u00a0\u00a0\u00a0\u00a0Visszafogja azonban a lend\u00fcletet a gyenge k\u00fclf\u00f6ldi turizmus, az uni\u00f3s visszafogottabb kereslet \u00e9s a hitelt\u00f6rleszt\u00e9si morat\u00f3rium kivezet\u00e9se - tette hozz\u00e1 a t\u00e1rcavezet\u0151.\n\u00a0\u00a0\u00a0\u00a0A kedvez\u0151 jelek k\u00f6z\u00e9 sorolta, hogy a munkaer\u0151piac elindult felfel\u00e9, a munkan\u00e9lk\u00fclis\u00e9g m\u00e9lyen 4 sz\u00e1zal\u00e9k alatt lehet hamarosan. A foglalkoztatottak sz\u00e1ma tov\u00e1bbra is meghaladja a 4,5 milli\u00f3t.\nAz ipar teljes\u00edtm\u00e9ny\u00e9t is kedvez\u0151nek nevezte, az els\u0151 negyed\u00e9vben a feldolgoz\u00f3ipari al\u00e1gak t\u00f6bbs\u00e9ge pozit\u00edvan j\u00e1rult hozz\u00e1 az \u00e1gazat teljes\u00edtm\u00e9ny\u00e9nek n\u00f6veked\u00e9s\u00e9hez. A beruh\u00e1z\u00e1sokban Magyarorsz\u00e1g magasan elhagyta az uni\u00f3s \u00e1tlagot.\n\u00a0\u00a0\u00a0\u00a0A morat\u00f3riumr\u00f3l elmondta: a korm\u00e1ny az \u00f3vatos kivezet\u00e9s h\u00edve, egy\u00fcttm\u0171k\u00f6d\u00e9sben a jegybankkal \u00e9s a banksz\u00f6vets\u00e9ggel. \u00dagy szeretn\u00e9k kivezetni a morat\u00f3riumot, hogy az az \u00e9rintett mintegy 45-50 ezer v\u00e1llalkoz\u00e1st \u00e9s egymilli\u00f3 mag\u00e1nszem\u00e9lyt nem lehetetlen\u00edti el.\u00a0\u00a0\u00a0\u00a0\n\u00a0\u00a0\u00a0\u00a0Az infl\u00e1ci\u00f3 megugr\u00e1s\u00e1t a miniszter \u00e1tmenetinek nevezte, ami ezut\u00e1n enyh\u00fcl \u00e9s a 3 sz\u00e1zal\u00e9k k\u00f6r\u00fcli tartom\u00e1nyban marad.\n\u00a0\u00a0\u00a0\u00a0A p\u00e9nz\u00fcgyminiszter szerint a sikeres j\u00e1rv\u00e1nykezel\u00e9ssel Magyarorsz\u00e1gon v\u00e9get \u00e9rt a j\u00e1rv\u00e1ny harmadik hull\u00e1ma. Az \u00e1toltotts\u00e1g kiemelkedik az uni\u00f3s mez\u0151nyb\u0151l, mert az orsz\u00e1g t\u00f6bb forr\u00e1sb\u00f3l \u00e9s hat\u00e9konyabban szerzett be olt\u00f3anyagot. Minden ter\u00fcleten megindult a j\u00e1rv\u00e1ny okozta v\u00e1ls\u00e1gb\u00f3l a kil\u00e1bal\u00e1s. Magyarorsz\u00e1gon a GDP 30 sz\u00e1zal\u00e9k\u00e1t tette ki a gazdas\u00e1gv\u00e9delmi int\u00e9zked\u00e9scsomag, t\u00f6bb mint 4 ezer milli\u00e1rdot ebb\u0151l a beruh\u00e1z\u00e1sokra ford\u00edtottak.\n\u00a0\u00a0\u00a0\u00a0Id\u00e9n az els\u0151 negyed\u00e9vre j\u00e1rv\u00e1ny\u00e1ll\u00f3bb lett a magyar gazdas\u00e1g, ezzel l\u00e9p\u00e9sel\u0151nybe ker\u00fclt az uni\u00f3s orsz\u00e1gokhoz k\u00e9pest - emelte ki.\n\u00a0\u00a0\u00a0\u00a0A fisk\u00e1lis politika mozg\u00e1ster\u00e9r\u0151l azt mondta, a hi\u00e1nyszintet m\u00e1r id\u00e9n cs\u00f6kkentett\u00e9k a tavalyihoz k\u00e9pest, \u00e9s j\u00f6v\u0151re is cs\u00f6kkenteni fogj\u00e1k. Hozz\u00e1tette: 2024-re a magyar hi\u00e1nyszint visszat\u00e9r a 3 sz\u00e1zal\u00e9kos maastrichti krit\u00e9riumhoz.\n\u00a0\u00a0\u00a0\u00a0A fisk\u00e1lis politika c\u00e9lja tov\u00e1bbra is az, hogy t\u00e1mogassa a gazdas\u00e1got a fenntarthat\u00f3 n\u00f6veked\u00e9sben. Figyelni kell a vesz\u00e9lyekre, a k\u00f6tv\u00e9nypiaci \u00e1t\u00e1raz\u00f3d\u00e1sra p\u00e9ld\u00e1ul. A lakoss\u00e1g v\u00e1ls\u00e1gt\u0171r\u0151 k\u00e9pess\u00e9ge jelent\u0151sen javult, a lakoss\u00e1g \u00e1llampap\u00edr\u00e1llom\u00e1nya k\u00f6zel a dupl\u00e1j\u00e1ra, 10 ezer milli\u00e1rd forintra n\u0151tt - mutatott r\u00e1.\n\u00a0\u00a0\u00a0\u00a0A j\u00f6v\u0151beni versenyk\u00e9pess\u00e9g fontos elem\u00e9nek nevezte, hogy a jelenlegi ad\u00f3rendszer maradhat-e - mondta a p\u00e9nz\u00fcgyminiszter a glob\u00e1lis minimumad\u00f3r\u00f3l sz\u00f3l\u00f3 elk\u00e9pzel\u00e9sre utalva, hozz\u00e1t\u00e9ve, hogy a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet (OECD) j\u00fanius v\u00e9gi \u00fcl\u00e9s\u00e9n v\u00e1rhat\u00f3 err\u0151l meg\u00e1llapod\u00e1s.\n\u00a0\u00a0\u00a0\u00a0Eml\u00e9keztetett, hogy\u00a0\u00a0Magyarorsz\u00e1g t\u00e1rsas\u00e1gi ad\u00f3szintje a legkedvez\u0151bb az uni\u00f3ban. A magyar korm\u00e1ny hib\u00e1nak tartja, ha az ad\u00f3versenyt kiiktatn\u00e1k a glob\u00e1lis gazdas\u00e1gi versenyb\u0151l. Varga Mih\u00e1ly szerint 2-3 ezer olyan v\u00e1llalkoz\u00e1s lehet a magyar gazdas\u00e1gban, amelyeket \u00e9rinthet a glob\u00e1lis minimumad\u00f3 bevezet\u00e9se. A korm\u00e1ny mindent meg fog tenni, hogy a kedvez\u0151 k\u00f6rnyezet fennmaradjon, ami az elm\u00falt \u00e9vek komoly gazdas\u00e1gi n\u00f6veked\u00e9s\u00e9t seg\u00edtette.\n\u00a0\u00a0\u00a0\u00a0A v\u00e1ls\u00e1gb\u00f3l megtanulhattuk, hogy a magyar gazdas\u00e1g alkalmazkod\u00f3k\u00e9pess\u00e9ge a v\u00e1rtn\u00e1l is er\u0151sebb. A digit\u00e1lis innovat\u00edv megold\u00e1sok \u00f6szt\u00f6nz\u00e9se fontos t\u00e9nyez\u0151 lesz a j\u00f6v\u0151ben, \u00e9s a stabilit\u00e1s fel\u00e9rt\u00e9kel\u0151d\u00f6tt - \u00f6sszegezte Varga Mih\u00e1ly.\n\nMTI 2021. j\u00fanius 9.\n\n"}]