[{"date": "2021-06-14 19:22", "url": "https://koronavirus.gov.hu/cikkek/orban-viktor-az-elottunk-allo-evtized-jarvanyok-es-tomeges-migracio-korszaka-lesz", "h1": "Orb\u00e1n Viktor: az el\u0151tt\u00fcnk \u00e1ll\u00f3 \u00e9vtized a j\u00e1rv\u00e1nyok \u00e9s a t\u00f6meges migr\u00e1ci\u00f3 korszaka lesz", "body": "\nAz el\u0151tt\u00fcnk \u00e1ll\u00f3 \u00e9vtized a j\u00e1rv\u00e1nyok \u00e9s a t\u00f6meges migr\u00e1ci\u00f3 korszaka lesz. Fel kell k\u00e9sz\u00edteni a tag\u00e1llamokat \u00e9s a NATO-t is arra, hogy ezekre a kih\u00edv\u00e1sokra v\u00e1laszt tudjon adni - jelentette ki\u00a0Orb\u00e1n\u00a0Viktor minisztereln\u00f6k Br\u00fcsszelben, a NATO-tagorsz\u00e1gok egynapos cs\u00facstal\u00e1lkoz\u00f3j\u00e1ra \u00e9rkezve h\u00e9tf\u0151n.\n\nOrb\u00e1n\u00a0Viktor hangs\u00falyozta: az, hogy a tan\u00e1cskoz\u00e1s fordul\u00f3pontt\u00e1 v\u00e1lik-e, csak a cs\u00facstal\u00e1lkoz\u00f3 v\u00e9g\u00e9n d\u0151l el, de a sz\u00f6vets\u00e9gesek k\u00eds\u00e9rletet tesznek erre egy \u00faj, 2030-ig sz\u00f3l\u00f3 strat\u00e9giai terv elfogad\u00e1sa r\u00e9v\u00e9n. Ennek tartalm\u00e1val Magyarorsz\u00e1g egyet\u00e9rt - sz\u00f6gezte le.\n\u00a0\u00a0\u00a0\u00a0Elmondta: a strat\u00e9gia f\u0151 pontja a nemzeti ellen\u00e1ll\u00f3 k\u00e9pess\u00e9gek meger\u0151s\u00edt\u00e9se, e tekintetben Magyarorsz\u00e1g akt\u00edv, legyen sz\u00f3 a vil\u00e1gj\u00e1rv\u00e1ny elleni k\u00fczdelemr\u0151l vagy a migr\u00e1ci\u00f3val szembeni fell\u00e9p\u00e9sr\u0151l.\n\n\u00a0\u00a0\u00a0\u00a0\"Nek\u00fcnk van mit mondanunk, \u00e9s tudunk mit beletenni a k\u00f6z\u00f6sbe\" - emelte ki a korm\u00e1nyf\u0151.\n\u00a0\u00a0 \u00a0 Azzal a 2024-ig megval\u00f3s\u00edtani k\u00edv\u00e1nt v\u00e1llal\u00e1ssal \u00f6sszef\u00fcgg\u00e9sben, amely szerint a NATO-tagorsz\u00e1gok brutt\u00f3 hazai term\u00e9k\u00fck (GDP) k\u00e9t sz\u00e1zal\u00e9k\u00e1t a v\u00e9delmi kiad\u00e1sokra ford\u00edtj\u00e1k, k\u00e9rd\u00e9sre v\u00e1laszolva kiemelte: \"akkor \u00e1llunk j\u00f3l, ha teljes\u00edtj\u00fck a v\u00e1llal\u00e1sainkat\".\n\u00a0\u00a0\u00a0\u00a0Szavai szerint \"jobb lenne\", ha Magyarorsz\u00e1g m\u00e1r most k\u00e9pes lenne arra, hogy a nemzeti \u00f6sszterm\u00e9k\u00e9nek k\u00e9t sz\u00e1zal\u00e9k\u00e1t minden \u00e9vben saj\u00e1t biztons\u00e1g\u00e1ra k\u00f6ltse el. T\u00e1j\u00e9koztat\u00e1sa szerint Magyarorsz\u00e1g 2022-2023-ra fogja el\u00e9rni ezt, de eml\u00e9keztetett: vannak olyan NATO-tag\u00e1llamok, amelyek rosszabbul \u00e1llnak e tekintetben.\n\u00a0\u00a0\u00a0\u00a0Azzal a v\u00e1llal\u00e1ssal kapcsolatban, amely szerint a tag\u00e1llamok a v\u00e9delmi kiad\u00e1sokra ford\u00edtott \u00f6sszegen bel\u00fcl 20 sz\u00e1zal\u00e9kot fejleszt\u00e9sre ford\u00edtanak,\u00a0Orb\u00e1n\u00a0Viktor kiemelte: Magyarorsz\u00e1g ezt m\u00e1r most el\u00e9ri. Magyarorsz\u00e1g az egyik v\u00e1llal\u00e1s\u00e1t m\u00e1r most teljes\u00edtette, a m\u00e1sikat 2023-2024-re teljes\u00edteni fogja, ezzel az \u00e9lbolyban lesz - emelte ki.\n\u00a0\u00a0\u00a0\u00a0\"Mi egy olyan pontj\u00e1n \u00e9l\u00fcnk a vil\u00e1gnak, ahol hadsereg n\u00e9lk\u00fcl nem lehet meglenni, hadsereg n\u00e9lk\u00fcl nincs biztons\u00e1g\" - fogalmazott.\n\u00a0\u00a0\u00a0\u00a0A magyar csal\u00e1dok \u00e9s a magyar nemzet sz\u00e1m\u00e1ra a katonai kapacit\u00e1s, a bevethet\u0151 katonai er\u0151 mindig sz\u00fcks\u00e9ges lesz. Ennek az \u00e9p\u00edt\u00e9se j\u00f3 \u00fctemben halad - mondta.\n\u00a0\u00a0\u00a0\u00a0\"H\u00fasz-harminc \u00e9vig ezt elhanyagoltuk, de most \u00fagy \u00e9rzem, e tekintetben is visszatessz\u00fck Magyarorsz\u00e1got a t\u00e9rk\u00e9pre\" - fogalmazott.\n\u00a0\u00a0\u00a0\u00a0A K\u00edna jelentette kih\u00edv\u00e1sokra ir\u00e1nyul\u00f3 k\u00e9rd\u00e9sre v\u00e1laszolva a korm\u00e1nyf\u0151 azt mondta: Magyarorsz\u00e1g mindenfajta hidegh\u00e1bor\u00fat ellenez, \u00e9s hozz\u00e1tette: \u00e9let\u00e9b\u0151l 26 \u00e9vet hidegh\u00e1bor\u00fas k\u00f6r\u00fclm\u00e9nyek k\u00f6z\u00f6tt t\u00f6lt\u00f6tt. \"Higgye el, ez rossz dolog, ne tegy\u00fcnk ilyet\" - tette hozz\u00e1\u00a0Orb\u00e1n\u00a0Viktor.\n\u00a0\u00a0\u00a0\u00a0Az \u00e9szak-atlanti sz\u00f6vets\u00e9g egynapos cs\u00facstal\u00e1lkoz\u00f3j\u00e1n a tag\u00e1llamok vezet\u0151i k\u00f6z\u00f6tt r\u00e9szt vesz Joe Biden amerikai eln\u00f6k is.\n\u00a0\u00a0\u00a0\u00a0A tan\u00e1cskoz\u00e1son a f\u0151 t\u00e9m\u00e1k k\u00f6z\u00f6tt Oroszorsz\u00e1g, K\u00edna, a kibert\u00e1mad\u00e1sok \u00e9s a kl\u00edmav\u00e1ltoz\u00e1s szerepelnek.\n\u00a0\u00a0\u00a0\u00a0A NATO-cs\u00facs c\u00e9lja egyebek mellett azon 2030-ig megval\u00f3s\u00edtani k\u00edv\u00e1nt c\u00e9lok \u00e9s feladatok meghat\u00e1roz\u00e1sa, amelyek hozz\u00e1j\u00e1rulnak a sz\u00f6vets\u00e9g felk\u00e9sz\u00edt\u00e9s\u00e9hez a j\u00f6v\u0151 kih\u00edv\u00e1saira. A cs\u00facstal\u00e1lkoz\u00f3 lehet\u0151s\u00e9get biztos\u00edt a transzatlanti kapcsolatok, valamint a kollekt\u00edv biztons\u00e1g meger\u0151s\u00edt\u00e9s\u00e9re.\nMTI\n\n"}]