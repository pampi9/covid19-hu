[{"date": "2021-06-24 11:40", "url": "https://koronavirus.gov.hu/cikkek/gulyas-gergely-megszunik-kotelezo-maszkhasznalat-55-millio-beoltott-elerese-eseten-", "h1": "Guly\u00e1s Gergely: megsz\u0171nik a k\u00f6telez\u0151 maszkhaszn\u00e1lat 5,5 milli\u00f3 beoltott el\u00e9r\u00e9se eset\u00e9n", "body": "\nMegsz\u0171nik a k\u00f6telez\u0151 maszkhaszn\u00e1lat 5,5 milli\u00f3 koronav\u00edrus ellen beoltott ember el\u00e9r\u00e9se eset\u00e9n - jelentette be Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n a Korm\u00e1nyinf\u00f3n.\n\n\n\u00a0\u00a0\u00a0\u00a0Elmondta, f\u0151szab\u00e1lyk\u00e9nt bels\u0151 terekben nem lesz sz\u00fcks\u00e9g maszkot viselni \u00e9s 5,5 milli\u00f3 beoltott eset\u00e9n v\u00e9detts\u00e9gi igazolv\u00e1ny sem kell a sz\u00e1llod\u00e1kban, \u00e9ttermekben, f\u00fcrd\u0151kben \u00e9s a strandokra.\n\u00a0\u00a0\u00a0\u00a0Hozz\u00e1tette: az eg\u00e9szs\u00e9g\u00fcgy ter\u00fclet\u00e9n megmarad a maszkhaszn\u00e1lat.\n\u00a0\u00a0\u00a0\u00a0A v\u00e9detts\u00e9gi igazolv\u00e1ny sz\u00fcks\u00e9ges lesz a t\u00f6megrendezv\u00e9nyeken, a sportrendezv\u00e9nyeken, a koncerteken \u00e9s az \u00e9jszakai zen\u00e9s sz\u00f3rakoz\u00f3helyeken - ismertette.\nJ\u00falius 1-j\u00e9t\u0151l az EU-s z\u00f6ld \u00fatlev\u00e9l Magyarorsz\u00e1gon is hat\u00e1lyba l\u00e9p\n\n\u00a0\u00a0\u00a0\u00a0A miniszter azt is bejelentette: j\u00falius 1-j\u00e9t\u0151l az eur\u00f3pai uni\u00f3s z\u00f6ld \u00fatlev\u00e9l Magyarorsz\u00e1gon is hat\u00e1lyba l\u00e9p.\n\u00a0\u00a0\u00a0\u00a0K\u00f6z\u00f6lte: a z\u00f6ld \u00fatlev\u00e9l pap\u00edralapon a korm\u00e1nyablakokban lesz ig\u00e9nyelhet\u0151, elektronikusan pedig az \u00fcgyf\u00e9lkapun kereszt\u00fcl. J\u00f6v\u0151 h\u00e9tf\u0151t\u0151l t\u00e1j\u00e9koztat\u00f3 kamp\u00e1ny indul, \u00e9s valamennyi, a z\u00f6ld k\u00e1rty\u00e1val kapcsolatos r\u00e9szletet ismertetnek majd. A k\u00e1rtya h\u00e1rom okb\u00f3l \u00e1ll\u00edthat\u00f3 majd ki: a betegs\u00e9gen val\u00f3 \u00e1tesetts\u00e9g, negat\u00edv PCR-teszt \u00e9s v\u00e9d\u0151olt\u00e1s megl\u00e9te eset\u00e9n - r\u00e9szletezte Guly\u00e1s Gergely, hozz\u00e1t\u00e9ve, hogy ez\u00e9rt lesz 3 QR-k\u00f3d ezeken az igazolv\u00e1nyokon.\n\u00a0\u00a0\u00a0\u00a0A t\u00e1rcavezet\u0151 elmondta: a k\u00f6z\u00fati hat\u00e1r\u00e1tkel\u0151helyeken a norm\u00e1lis rend a legt\u00f6bb helyen vissza\u00e1llt, a bels\u0151 schengeni hat\u00e1rokon Szlov\u00e9ni\u00e1ba, Szlov\u00e1ki\u00e1ba, Ausztri\u00e1ba megsz\u0171nt a hat\u00e1rellen\u0151rz\u00e9s. Rom\u00e1nia, Horv\u00e1torsz\u00e1g \u00e9s Szerbia eset\u00e9ben a kor\u00e1bbi szab\u00e1lyok szerint \u00e1ll helyre a hat\u00e1rellen\u0151rz\u00e9s, eg\u00e9szs\u00e9g\u00fcgyi ellen\u0151rz\u00e9s m\u00e1r nem lesz, Ukrajna eset\u00e9ben pedig maradnak az eddigi szab\u00e1lyok - ismertette.\n\u00a0\u00a0\u00a0\u00a0\u00dagy \u00f6sszegzett: a legn\u00e9pszer\u0171bb ny\u00e1ri nyaral\u00f3helyekre korl\u00e1toz\u00e1s n\u00e9lk\u00fcl lehet majd utazni. Mint mondta, az orsz\u00e1gok egy r\u00e9sze a tavaly ny\u00e1ri magyar szab\u00e1lyoz\u00e1st alkalmazza, besorolva a k\u00fcl\u00f6nb\u00f6z\u0151 orsz\u00e1gokb\u00f3l \u00e9rkez\u0151ket, \u00e9s Magyarorsz\u00e1g az alacsony \u00e1tfert\u0151z\u00f6tts\u00e9g miatt a z\u00f6ld z\u00f3n\u00e1ban van. Felh\u00edvta a figyelmet arra: szerd\u00e1n Magyarorsz\u00e1gon 69 fert\u0151z\u00e9st regisztr\u00e1ltak \u00e9s egy ember hunyt el. Arr\u00f3l, hogy a bels\u0151 schengeni hat\u00e1rokon v\u00e9gzett ellen\u0151rz\u00e9sek megsz\u0171n\u00e9se csak a k\u00f6zutakat \u00e9rinti, Guly\u00e1s Gergely elmondta: a l\u00e9giforgalomban az \u00e1tsz\u00e1ll\u00e1sok miatt bonyolultabb a helyzet. F\u0151k\u00e9nt az\u00e9rt, mert k\u00fcl\u00f6nb\u00f6z\u0151 gyakorlatok vannak arra a helyzetre, ha valaki az EU ter\u00fclet\u00e9n k\u00edv\u00fclr\u0151l \u00e1tsz\u00e1ll\u00e1ssal utazik Budapestre.\nJ\u00f6v\u0151 h\u00e9ten kezd\u0151dik a nemzeti konzult\u00e1ci\u00f3\n\n\u00a0\u00a0\u00a0\u00a0A t\u00e1rcavezet\u0151 azt is bejelentette: j\u00f6v\u0151 h\u00e9ten kezd\u0151dik a nemzeti konzult\u00e1ci\u00f3, amely a j\u00e1rv\u00e1ny ut\u00e1ni \u00e9letr\u0151l sz\u00f3l, \u00e9s amelynek gazdas\u00e1gi k\u00e9rd\u00e9sek mellett a gyermekek v\u00e9delm\u00e9r\u0151l sz\u00f3l\u00f3 t\u00f6rv\u00e9ny is r\u00e9sze lesz.\n\u00a0\u00a0\u00a0\u00a0Az elm\u00falt \u00e9vekben nyilv\u00e1nval\u00f3 volt, hogy neh\u00e9z \u00e9s vesz\u00e9lyes korban \u00e9l\u00fcnk, a j\u00e1rv\u00e1nyok \u00e9s a n\u00e9pv\u00e1ndorl\u00e1sok korak\u00e9nt jellemezhetj\u00fck a m\u00f6g\u00f6tt\u00fcnk hagyott f\u00e9l \u00e9vtizedet - mondta a miniszter, hozz\u00e1t\u00e9ve: Magyarorsz\u00e1gnak is fel kell k\u00e9sz\u00fclnie erre. Hangs\u00falyozta, a legfontosabb tov\u00e1bbra is a gazdas\u00e1g meger\u0151s\u00edt\u00e9se, a munkahelyek v\u00e9delme \u00e9s a csal\u00e1dok t\u00e1mogat\u00e1sa.\n\u00a0\u00a0\u00a0\u00a0Guly\u00e1s Gergely ismertet\u00e9se szerint a nemzeti konzult\u00e1ci\u00f3ban lesz k\u00e9rd\u00e9s a 200 ezer forintos min\u00e1lb\u00e9rre vonatkoz\u00f3an, a csal\u00e1di ad\u00f3visszat\u00e9r\u00edt\u00e9s korm\u00e1nyzati terv\u00e9r\u0151l \u00e9s a hitelmorat\u00f3rium meghosszabb\u00edt\u00e1s\u00e1r\u00f3l is. Bejelentette: a korm\u00e1ny szerdai \u00fcl\u00e9s\u00e9n - l\u00e1tva a nemzetk\u00f6zi vit\u00e1kat - arr\u00f3l is d\u00f6nt\u00f6tt, hogy a gyermekek v\u00e9delm\u00e9r\u0151l sz\u00f3l\u00f3 t\u00f6rv\u00e9ny is r\u00e9sze lesz a konzult\u00e1ci\u00f3nak.\n\u00a0\u00a0\u00a0\u00a0Elmondta, az \u00faj jogszab\u00e1ly ir\u00e1nt a magyar \u00e9rdekl\u0151d\u00e9s \"nem jelent\u00e9ktelen\" \u00e9s a nemzetk\u00f6zi \u00e9rdekl\u0151d\u00e9s is \"megtisztel\u0151en nagy\". A miniszter ez\u00e9rt r\u00f6gz\u00edtette: a jogszab\u00e1ly nem a melegekr\u0151l, hanem a gyermekekr\u0151l, a gyermekek v\u00e9delm\u00e9r\u0151l sz\u00f3l.\n\u00a0\u00a0\u00a0\u00a0A politikus hangs\u00falyozta: a gyermekek szexu\u00e1lis nevel\u00e9se a sz\u00fcl\u0151k feladata \u00e9s a korm\u00e1ny v\u00e9lem\u00e9nye szerint a sz\u00fcl\u0151k\u00f6n k\u00edv\u00fcl m\u00e1s ember ebbe nem jogosult beavatkozni. Magyarorsz\u00e1g egy olyan szabad orsz\u00e1g, ahol a feln\u0151tt \u00e1llampolg\u00e1rok \u00e9let\u00e9be senki nem sz\u00f3l bele, mindenki \u00fagy \u00e9li az \u00e9let\u00e9t, ahogyan akarja - emelte ki.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte azt is: miut\u00e1n 13 vagy 14 uni\u00f3s orsz\u00e1g al\u00e1\u00edrt egy, a magyar t\u00f6rv\u00e9nyt el\u00edt\u00e9l\u0151 nyilatkozatot, a magyar nagyk\u00f6vetek szerd\u00e1n valamennyi k\u00fcl\u00fcgyminiszt\u00e9riumba elvitt\u00e9k a korm\u00e1ny v\u00e1lasz\u00e1t. Ebben visszautas\u00edtj\u00e1k az alaptalan v\u00e1dakat, \u00e9s felsz\u00f3l\u00edtj\u00e1k az al\u00e1\u00edr\u00f3 orsz\u00e1gok korm\u00e1nyait, hogy a j\u00f6v\u0151ben tart\u00f3zkodjanak Magyarorsz\u00e1g alaptalan r\u00e1galmaz\u00e1s\u00e1t\u00f3l - ismertette.\n\u00a0\u00a0\u00a0\u00a0Felolvasta a korm\u00e1ny v\u00e1lasz\u00e1t, amelyben azt \u00edrt\u00e1k: az elm\u00falt napokban t\u00f6bb uni\u00f3s tag\u00e1llam korm\u00e1nya alaptalan t\u00e1mad\u00e1st ind\u00edtott Magyarorsz\u00e1g ellen. \"Magyarorsz\u00e1g visszautas\u00edtja ezeket a t\u00e1mad\u00e1sokat\" - ismertette. A magyar t\u00f6rv\u00e9ny semmif\u00e9le diszkrimin\u00e1ci\u00f3t nem jelent, \u00f6sszhangban van az uni\u00f3s joggal, \u00e9s az Eur\u00f3pai Uni\u00f3 Alapjogi Chart\u00e1j\u00e1nak szab\u00e1lyz\u00e1s\u00e1n alapul - hozz\u00e1t\u00e9ve, hogy a magyar t\u00f6rv\u00e9ny v\u00e9di a gyermekek \u00e9s garant\u00e1lja a sz\u00fcl\u0151k jogait, a feln\u0151ttekre nem vonatkozik.\n\u00a0\u00a0\u00a0\u00a0A korm\u00e1ny szerint az egyes uni\u00f3s tag\u00e1llamok \u00e1ltal al\u00e1\u00edrt nyilatkozat t\u00e9vesen id\u00e9zi a t\u00f6rv\u00e9nym\u00f3dos\u00edt\u00e1st, \u00e9s kihagyja a sz\u00f6veg l\u00e9nyegi r\u00e9szeit. A szab\u00e1lyoz\u00e1s egy\u00e9rtelm\u0171, valamennyi szexu\u00e1lis magatart\u00e1sra vonatkoz\u00f3an a 18 \u00e9v alatti gyermek eset\u00e9n a sz\u00fcl\u0151k jog\u00e1v\u00e1 teszi a szexu\u00e1lis felvil\u00e1gos\u00edt\u00e1st.\n\u00a0\u00a0\u00a0\u00a0Id\u00e9zte az Eur\u00f3pai Uni\u00f3 Alapjogi Chart\u00e1ja 14. cikk\u00e9nek bekezd\u00e9s\u00e9t, amely szerint \"tiszteletben kell tartani a sz\u00fcl\u0151k azon jog\u00e1t, hogy gyermekeik nevel\u00e9s\u00e9t \u00e9s tan\u00edt\u00e1s\u00e1t vall\u00e1si, filoz\u00f3fiai \u00e9s pedag\u00f3giai meggy\u0151z\u0151d\u00e9s\u00fcknek megfelel\u0151en biztos\u00edts\u00e1k, az e szabads\u00e1g \u00e9s jog gyakorl\u00e1s\u00e1ra vonatkoz\u00f3 nemzeti jogszab\u00e1lyokkal \u00f6sszhangban\".\n\u00a0\u00a0\u00a0\u00a0\"Felsz\u00f3l\u00edtjuk az al\u00e1\u00edr\u00f3 orsz\u00e1gok korm\u00e1nyait, hogy a j\u00f6v\u0151ben tart\u00f3zkodjanak Magyarorsz\u00e1g alaptalan r\u00e1galmaz\u00e1s\u00e1t\u00f3l\" - id\u00e9zte a jegyz\u00e9ket Guly\u00e1s Gergely.\nAki beoltatja mag\u00e1t biztons\u00e1gban van\n\n\u00a0\u00a0\u00a0\u00a0Hangs\u00falyozta: a virol\u00f3gusok els\u00f6pr\u0151 t\u00f6bbs\u00e9ge szerint az olt\u00e1s a koronav\u00edrus delta vari\u00e1nsa ellen is v\u00e9delmet biztos\u00edt, \u00edgy aki beoltatja mag\u00e1t biztons\u00e1gban van. Megjegyezte: t\u00f6bb mint egy h\u00f3napja b\u00e1rmilyen olt\u00f3anyagb\u00f3l t\u00f6bb \u00e1ll rendelkez\u00e9sre mint az olt\u00e1si ig\u00e9ny, ez\u00e9rt aki regisztr\u00e1l, meghat\u00e1rozhatja azt is, hogy hatf\u00e9le olt\u00f3anyagb\u00f3l melyiket k\u00edv\u00e1nja ig\u00e9nybe venni.\n\u00a0\u00a0\u00a0\u00a0Arra a felvet\u00e9sre, hogy fogj\u00e1k-e azokat kompenz\u00e1lni, akik Szputnyik olt\u00e1st kaptak \u00e9s csak PCR-teszt k\u00e9sz\u00edt\u00e9se eset\u00e9n utazhatnak k\u00fclf\u00f6ldre \u00fagy v\u00e1laszolt: nem helyes a kompenz\u00e1ci\u00f3 sz\u00f3t haszn\u00e1lni, mert akit ezzel a vakcin\u00e1val beoltottak, v\u00e9dett\u00e9 v\u00e1lt a koronav\u00edrus ellen. Ugyanakkor a miniszter t\u00fal korainak tartotta a k\u00e9rd\u00e9st, szerinte meg kell v\u00e1rni j\u00falius 1-j\u00e9t, az uni\u00f3s vakcinaigazolv\u00e1ny elindul\u00e1s\u00e1t. \u00dagy fogalmazott: nagy akad\u00e1lya az utaz\u00e1snak a Szputnyikkal sem lesz. Azt rem\u00e9lik, hogy sok eur\u00f3pai orsz\u00e1g eleve mindenkit be fog engedni, ebbe az ir\u00e1nyba haladnak a d\u00e9l-eur\u00f3pai orsz\u00e1gok.\n\u00a0\u00a0\u00a0\u00a0Orvosszakmai k\u00e9rd\u00e9snek nevezte azt, hogy sz\u00fcks\u00e9g lesz-e harmadik, esetleg negyedik koronav\u00edrus elleni olt\u00e1sra, illetve azt, hogy Magyarorsz\u00e1gon is alkalmazz\u00e1k-e a \"vakcinakokt\u00e9lokat\", vagyis hogy k\u00e9t k\u00fcl\u00f6nb\u00f6z\u0151 vakcin\u00e1val oltanak be valakit.\n\u00a0\u00a0\u00a0\u00a0K\u00e9rdezt\u00e9k arr\u00f3l a sajt\u00f3h\u00edrr\u0151l, hogy vannak olyanok, akik az el\u00e9gtelen ellenanyagszint miatt Rom\u00e1ni\u00e1ba mennek, hogy beoltass\u00e1k magukat Pfizer-vakcin\u00e1val. K\u00f6z\u00f6lte, a korm\u00e1nyhoz is eljutottak a h\u00edrek, ellen\u0151rizt\u00e9k azokat \u00e9s nem igazak.\n\u00a0\u00a0\u00a0\u00a0A miniszter azt mondta: a magyar vakcinagy\u00e1r 2022 v\u00e9g\u00e9n fog olt\u00f3anyagot termelni, \u00e9s a korm\u00e1ny rem\u00e9nyei szerint t\u00f6bbf\u00e9le vakcin\u00e1t is el\u0151\u00e1ll\u00edthat. Csaknem t\u00edzmilli\u00f3 Pfizer-vakcin\u00e1ja lesz az orsz\u00e1gnak az \u00e9v v\u00e9g\u00e9re - tette hozz\u00e1. Megjegyezte: a 12 \u00e9s 16 \u00e9v k\u00f6z\u00f6tti fiatalok is beoltathatj\u00e1k magukat, de err\u0151l k\u00fcl\u00f6n kamp\u00e1nyt nem ind\u00edtottak, mert ez a sz\u00fcl\u0151k d\u00f6nt\u00e9se.\n\u00a0\u00a0\u00a0\u00a0Elmondta: a m\u00e1sodik olt\u00e1st be nem adat\u00f3k v\u00e9detts\u00e9gi igazolv\u00e1ny\u00e1nak \u00e9rv\u00e9nytelen\u00edt\u00e9se a QR-k\u00f3db\u00f3l \u00e1llap\u00edthat\u00f3 meg, viszont uni\u00f3s z\u00f6ldk\u00e1rty\u00e1t csak az kaphat, akinek a m\u00e1sodik olt\u00e1sa is megvan.\n\u00a0\u00a0\u00a0\u00a0K\u00e9rdezt\u00e9k arr\u00f3l, hogy a korm\u00e1ny szerint mi\u00e9rt haltak meg olyan sokan Magyarorsz\u00e1gon a koronav\u00edrus miatt, mi\u00e9rt volt akkora a t\u00f6bblethal\u00e1loz\u00e1s. A miniszter szerint ezt sz\u00fcks\u00e9ges vizsg\u00e1lni. Hozz\u00e1tette: az \u00e9v elej\u00e9nek adatait n\u00e9zve l\u00e1tszik, hogy a k\u00f6z\u00e9p-eur\u00f3pai t\u00e9rs\u00e9g orsz\u00e1gaiban magasabb volt a hal\u00e1loz\u00e1s, val\u00f3sz\u00edn\u0171leg ezekben az orsz\u00e1gokban az emberek \u00e1ltal\u00e1nos eg\u00e9szs\u00e9g\u00fcgyi \u00e1llapota rosszabb, mint Nyugat-Eur\u00f3p\u00e1ban.\u00a0\u00a0\u00a0\u00a0\n\u00a0\u00a0\u00a0\u00a0A j\u00e1rv\u00e1ny eg\u00e9sz\u00e9t n\u00e9zve a t\u00f6bblethal\u00e1loz\u00e1sok sz\u00e1m\u00e1ban Magyarorsz\u00e1g a k\u00f6z\u00e9pmez\u0151nybe tartozik - mondta.\n\u00a0\u00a0\u00a0\u00a0K\u00e9rd\u00e9sre v\u00e1laszolva a miniszter elk\u00e9pzelhet\u0151nek tartotta, hogy egy esetleges negyedik hull\u00e1m bek\u00f6vetkez\u00e9sekor ism\u00e9t lesznek szigor\u00edt\u00e1sok. Jelezte ugyanakkor, hogy az olt\u00e1sok k\u00f6telez\u0151v\u00e9 t\u00e9tel\u00e9t nem tartja elk\u00e9pzelhet\u0151nek, de azt igen, hogy egyes munk\u00e1ltat\u00f3k k\u00f6telezhetn\u00e9nek szem\u00e9lyes jelenl\u00e9ttel j\u00e1r\u00f3 munk\u00e1t v\u00e9gz\u0151 munkav\u00e1llal\u00f3kat az olt\u00e1sra. Ugyanakkor hangs\u00falyozta, hogy nincs ilyen korm\u00e1nyd\u00f6nt\u00e9s.\nA gyermekek szexu\u00e1lis nevel\u00e9se \u00e9s felvil\u00e1gos\u00edt\u00e1sa a sz\u00fcl\u0151k feladata\n\n\u00a0\u00a0\u00a0\u00a0A b\u00edr\u00e1l\u00f3i szerint melegellenes rendelkez\u00e9seket is tartalmaz\u00f3 pedofilt\u00f6rv\u00e9nyr\u0151l a miniszter azt mondta, semmilyen korrekci\u00f3ra nincs sz\u00fcks\u00e9g, a t\u00f6rv\u00e9ny \u00fagy j\u00f3, ahogy elfogadt\u00e1k. Hozz\u00e1tette: a gyermekek szexu\u00e1lis nevel\u00e9se \u00e9s felvil\u00e1gos\u00edt\u00e1sa a sz\u00fcl\u0151k feladata.\n\u00a0\u00a0\u00a0\u00a0K\u00e9rt\u00e9k, hogy mondjon olyan int\u00e9zked\u00e9seket, amelyekkel a magyar \u00e1llam akt\u00edvan v\u00e9di meleg \u00e1llampolg\u00e1rai jogait. Megeml\u00edtette az azonos nem\u0171 p\u00e1roknak biztos\u00edtott regisztr\u00e1lt \u00e9lett\u00e1rsi kapcsolatot, azt, hogy a b\u00fcntet\u0151 t\u00f6rv\u00e9nyk\u00f6nyvben min\u0151s\u00edtett eset, ha valamely kisebbs\u00e9g s\u00e9relm\u00e9re k\u00f6vetnek el b\u0171ncselekm\u00e9nyt. Az alkotm\u00e1nyban lehet\u0151v\u00e9 tett\u00e9k, hogy polg\u00e1ri jogi ig\u00e9nyt terjesszen el\u0151 az, akit kisebbs\u00e9ghez tartoz\u00e1sa miatt \u00e9rt s\u00e9relem - sorolta.\n\u00a0\u00a0\u00a0\u00a0Kik\u00e9rte mag\u00e1nak, hogy b\u00e1rki azzal v\u00e1dolja \u0151ket, \u00e9letvezet\u00e9si k\u00e9rd\u00e9sekbe belesz\u00f3lnak. Ez idegen att\u00f3l a vil\u00e1gk\u00e9pt\u0151l, ami a saj\u00e1tjuk - jelentette ki.\n\u00a0\u00a0\u00a0\u00a0Nem marad-e seg\u00edts\u00e9g n\u00e9lk\u00fcl az a gyerek, aki az iskol\u00e1ban j\u00f6n r\u00e1 m\u00e1ss\u00e1g\u00e1ra - k\u00e9rdezt\u00e9k t\u0151le. K\u00f6z\u00f6lte, a minisztereln\u00f6k is jelezte, hogy a v\u00e9grehajt\u00e1si rendeletek elk\u00e9sz\u00edt\u00e9sekor az \u00e9rintett szervezetek v\u00e9lem\u00e9ny\u00e9t is meg kell hallgatni. Azt mondta, nem l\u00e1tja azt, hogy ne lenne lehet\u0151s\u00e9g, hogy egy gyerek seg\u00edts\u00e9get kapjon. Azt is k\u00f6z\u00f6lte: a gyermekv\u00e9delmi t\u00f6rv\u00e9ny oktat\u00e1si r\u00e9sz\u00e9re vonatkoz\u00f3an a v\u00e9grehajt\u00e1si rendeletek vil\u00e1gosan szab\u00e1lyozz\u00e1k majd, hogy a tan\u00e1r mit tan\u00edtson \u00e9s mit ne, milyen felvil\u00e1gos\u00edt\u00e1st tartson \u00e9s milyet ne.\n\u00a0\u00a0\u00a0\u00a0A nemzeti konzult\u00e1ci\u00f3ban a gyermekek v\u00e9delm\u00e9r\u0151l sz\u00f3l\u00f3 t\u00f6rv\u00e9nyre vonatkoz\u00f3 k\u00e9rd\u00e9sr\u0151l azt mondta: arr\u00f3l sz\u00f3l majd, hogy a sz\u00fcl\u0151k kiz\u00e1r\u00f3lagos joga legyen-e a gyermekek szexu\u00e1lis nevel\u00e9se. A konzult\u00e1ci\u00f3 eredm\u00e9ny\u00e9t a korm\u00e1ny figyelembe fogja venni - tette hozz\u00e1.\n\u00a0\u00a0\u00a0\u00a0Guly\u00e1s Gergely szerint a korm\u00e1ny abban b\u00edzik, hogy a j\u00f3zan \u00e9sz, az \u00e9rtelem teljes eg\u00e9sz\u00e9ben nem veszett ki Br\u00fcsszelb\u0151l sem. Ha valaki elolvassa a gyermekek v\u00e9delm\u00e9r\u0151l sz\u00f3l\u00f3 t\u00f6rv\u00e9ny sz\u00f6veg\u00e9t, akkor abban az szerepel, hogy a hetero- \u00e9s a homoszexu\u00e1lis propaganda gyermekek eset\u00e9n egyar\u00e1nt tilos. Ez\u00e9rt a t\u00f6rv\u00e9ny ugyan\u00fagy nem heterof\u00f3b, mint ahogy nem homof\u00f3b - fogalmazott. Kiemelte: szeretn\u00e9k elmagyar\u00e1zni ezt az Eur\u00f3pai Bizotts\u00e1gnak, \u00e9s Magyarorsz\u00e1g v\u00e1llalja az ezzel kapcsolatos vit\u00e1t.\n\u00a0\u00a0\u00a0\u00a0Meglep\u0151nek nevezte, hogy az Eur\u00f3pai Bizotts\u00e1g szerint az uni\u00f3 bels\u0151 piac\u00e1t is vesz\u00e9lyezteti a gyermekek v\u00e9delm\u00e9r\u0151l sz\u00f3l\u00f3 magyar t\u00f6rv\u00e9ny.\nAz eg\u00e9szs\u00e9g\u00fcgyi rendszert \u00e9rint\u0151 v\u00e1ltoztat\u00e1sok d\u00f6nt\u0151 r\u00e9sze\u00a0 m\u00e1r m\u00f6g\u00f6tt\u00fcnk van\n\n\u00a0\u00a0\u00a0\u00a0Eg\u00e9szs\u00e9g\u00fcgyi t\u00e9m\u00e1kra r\u00e1t\u00e9rve kifejtette: az eg\u00e9szs\u00e9g\u00fcgyi rendszert \u00e9rint\u0151 v\u00e1ltoztat\u00e1sok d\u00f6nt\u0151 r\u00e9sze \"m\u00f6g\u00f6tt\u00fcnk van, nem el\u0151tt\u00fcnk\", \u00e9s elismer\u00e9sre m\u00e9lt\u00f3 eredm\u00e9ny, hogy kivezett\u00e9k a h\u00e1lap\u00e9nzt, valamint jelent\u0151s orvosb\u00e9remel\u00e9st hajtottak v\u00e9gre. Fontos v\u00e1ltoztat\u00e1sok t\u00f6rt\u00e9ntek az eg\u00e9szs\u00e9g\u00fcgyben - f\u0171zte hozz\u00e1.\n\u00a0\u00a0\u00a0\u00a0Besz\u00e9lt arr\u00f3l is, hogy a k\u00f3rh\u00e1zparancsnoki rendszer bev\u00e1ltotta a hozz\u00e1f\u0171z\u00f6tt rem\u00e9nyeket, a k\u00e9szletgazd\u00e1lkod\u00e1s \u00e9s az ir\u00e1ny\u00edt\u00e1s szempontj\u00e1b\u00f3l is kulcsfontoss\u00e1g\u00fa volt.\n\u00a0\u00a0\u00a0\u00a0Elmondta, az Orsz\u00e1gos K\u00f3rh\u00e1zf\u0151igazgat\u00f3s\u00e1g dolgozik azon, hogy az eg\u00e9szs\u00e9g\u00fcgyben, hogyan szab\u00e1lyozz\u00e1k az \u00fcgyelet \u00e9s a t\u00fal\u00f3r\u00e1k \u00fcgy\u00e9t. Jelezte: rendk\u00edv\u00fcl bonyolult szab\u00e1lyokat kell alkotni, a r\u00e9szletszab\u00e1lyokra a szakma tesz javaslatot. A h\u00e1lap\u00e9nz-szab\u00e1lyok ellen\u0151rz\u00e9s\u00e9vel kapcsolatban a miniszter azt mondta: err\u0151l m\u00e9g nem \u00e1llnak rendelkez\u00e9s\u00e9re adatok.\nTarthat\u00f3 a j\u00f6v\u0151 \u00e9vi 3-4 sz\u00e1zal\u00e9kos infl\u00e1ci\u00f3\n\n\u00a0\u00a0\u00a0\u00a0A miniszter a gazdas\u00e1gr\u00f3l sz\u00f3lva kit\u00e9rt arra is, hogy a j\u00e1rv\u00e1nyt k\u00f6vet\u0151en a vil\u00e1gon mindenhol gazdas\u00e1g\u00e9l\u00e9nk\u00edt\u00e9s van, amely infl\u00e1ci\u00f3s hat\u00e1sokkal j\u00e1r. Az EU m\u00e1s tag\u00e1llamaiban \u00e9s az Egyes\u00fclt \u00c1llamokban is vita van a gazdas\u00e1gpolitik\u00e1ban. Azt mondta: Magyarorsz\u00e1gon a korm\u00e1ny szerint a jegybanki eszk\u00f6z\u00f6k elegend\u0151ek ahhoz, hogy ne legyen komoly infl\u00e1ci\u00f3s kock\u00e1zat. A j\u00f6v\u0151 \u00e9vi infl\u00e1ci\u00f3 az el\u0151rejelz\u00e9sek szerint 3-4 sz\u00e1zal\u00e9k k\u00f6z\u00f6tti, \u00e9s ezt Guly\u00e1s Gergely tarthat\u00f3nak nevezte.\n\u00a0\u00a0\u00a0\u00a0Arr\u00f3l is besz\u00e9lt, hogy a jegybank feladata az infl\u00e1ci\u00f3 elleni k\u00fczdelem, az ehhez sz\u00fcks\u00e9ges eszk\u00f6z\u00f6k a rendelkez\u00e9s\u00e9re \u00e1llnak. Egy k\u00e9rd\u00e9sben van vita a bankok \u00e9s a korm\u00e1ny k\u00f6z\u00f6tt: ez a hitelmorat\u00f3rium meghosszabb\u00edt\u00e1sa, \u00e9s ebben a nemzeti konzult\u00e1ci\u00f3 eredm\u00e9ny\u00e9t v\u00e1rj\u00e1k, ennek megfelel\u0151en d\u00f6ntenek - magyar\u00e1zta.\n\u00a0\u00a0\u00a0\u00a0K\u00f6z\u00f6lte: Magyarorsz\u00e1gon tavasszal fogadj\u00e1k el a k\u00f6lts\u00e9gvet\u00e9st, \u00edgy a hi\u00e1nyc\u00e9l m\u00e1r ismert, m\u00e1s orsz\u00e1gokban azonban az \u00e9v m\u00e1sodik fel\u00e9ben d\u00f6ntenek err\u0151l, \u00edgy nem ismert pontosan, milyen hi\u00e1nyt tartalmaznak a j\u00f6v\u0151 \u00e9vi b\u00fcdzs\u00e9k. De m\u00edg az alacsony hi\u00e1nyhoz val\u00f3 visszat\u00e9r\u00e9s Magyarorsz\u00e1gon 2024-ben megval\u00f3sul, t\u00f6bb orsz\u00e1gban 5 sz\u00e1zal\u00e9k, vagy af\u00f6l\u00f6tti a hi\u00e1nyc\u00e9l, \u00edgy nem megalapozott az az \u00e1ll\u00edt\u00e1s, hogy nagy lenne a magyar hi\u00e1ny - v\u00e9lekedett.\n\u00a0\u00a0\u00a0\u00a0Elmondta, az \u00f6sszes alkalmazott eszk\u00f6zzel - ami nem csup\u00e1n a b\u00e9rt\u00e1mogat\u00e1s volt - t\u00f6bb mint egymilli\u00f3 munkahelyet siker\u00fclt megv\u00e9deni. B\u00e9rt\u00e1mogat\u00e1sra mintegy 90 milli\u00e1rd forintot fizettek ki - tette hozz\u00e1.\nA korm\u00e1nynak az a fontos, hogy meg\u00fajuljon a Blaha Lujza t\u00e9r \n\u00a0A miniszter a Blaha Lujza t\u00e9r \u00e1llami t\u00e1mogat\u00e1sb\u00f3l t\u00f6rt\u00e9n\u0151 fel\u00faj\u00edt\u00e1s\u00e1r\u00f3l elmondta: a f\u0151v\u00e1ros k\u00e9sedelem miatt k\u00e9rt hozz\u00e1j\u00e1rul\u00e1st a k\u00e9s\u0151bbi befejez\u00e9shez. Az eredeti c\u00e9lkit\u0171z\u00e9s szerint \u00e1fa n\u00e9lk\u00fcl 3,5 milli\u00e1rd forintba ker\u00fclne a beruh\u00e1z\u00e1s, de az \u00e9p\u00edt\u0151ipari \u00e1remelked\u00e9s, valamint a halaszt\u00e1s miatt val\u00f3sz\u00edn\u0171leg emelkedni fognak a k\u00f6lts\u00e9gek, a f\u0151v\u00e1ros pedig ez\u00e9rt a m\u0171szaki tartalmat akarja cs\u00f6kkenteni. A korm\u00e1nynak az a fontos, hogy \u00fajuljon meg a t\u00e9r - emelte ki.\n\u00a0\u00a0\u00a0\u00a0Harminc\u00e9ves, klimatiz\u00e1latlan villamosok f\u0151v\u00e1ros \u00e1ltal tervezett beszerz\u00e9s\u00e9r\u0151l megjegyezte: Kar\u00e1csony Gergely a 2019-es v\u00e1laszt\u00e1si kamp\u00e1nyban pont a klimatiz\u00e1latlan metr\u00f3kocsikkal t\u00e1madta el\u0151dj\u00e9t. Felh\u00edvta a figyelmet arra is, hogy a f\u0151polg\u00e1rmester az \u00f6nkorm\u00e1nyzatokra vonatkoz\u00f3 v\u00e9szhelyzeti szab\u00e1lyoz\u00e1s szerinti felhatalmaz\u00e1s lej\u00e1rta el\u0151tti d\u00e9lut\u00e1n m\u00e9g egyszem\u00e9lyben hozta meg a d\u00f6nt\u00e9st a beszerz\u00e9sr\u0151l.\n\u00a0\u00a0\u00a0\u00a0Egy a dug\u00f3d\u00edjra vonatkoz\u00f3 k\u00e9rd\u00e9sre k\u00f6z\u00f6lte: dug\u00f3 m\u00e1r van, de azt nem t\u00e1mogatj\u00e1k, hogy ez\u00e9rt m\u00e9g d\u00edjat is szedjenek.\n\u00a0\u00a0\u00a0\u00a0\u00dagy l\u00e1tja, a f\u0151v\u00e1rosi k\u00f6zleked\u00e9sszervez\u00e9s a f\u0151polg\u00e1rmester feladata, ennek l\u00e1tni most a k\u00f6vetkezm\u00e9nyeit: teljesen megb\u00e9nult a k\u00f6zleked\u00e9s a f\u0151v\u00e1rosban. Ez, az \"aut\u00f3s\u00fcld\u00f6z\u00e9s \u00fajfajta form\u00e1ja\" nem helyes, r\u00e1ad\u00e1sul a k\u00f6rnyezeti hat\u00e1sait tekintve is tragikus a mostani \u00e1llapot - fogalmazott.\n\u00a0\u00a0\u00a0\u00a0Guly\u00e1s Gergely arr\u00f3l is besz\u00e9lt: zajlottak egyeztet\u00e9sek a korm\u00e1ny 3000 milli\u00e1rd forintos Budapestnek sz\u00f3l\u00f3 aj\u00e1nlat\u00e1r\u00f3l, \u00e9s rem\u00e9nyeit fejezte ki, hogy a helyre\u00e1ll\u00edt\u00e1si alapra vonatkoz\u00f3 terveket az Eur\u00f3pai Bizotts\u00e1g miel\u0151bb elfogadja, \u00e9s az uni\u00f3s k\u00f6lts\u00e9gvet\u00e9s \u00faj szerkezet\u00e9r\u0151l is min\u00e9l hamarabb siker\u00fcl meg\u00e1llapodni.\n\u00a0\u00a0\u00a0\u00a0Arra a k\u00e9rd\u00e9sre, mit sz\u00f3l ahhoz, hogy Kar\u00e1csony Gergely ellenz\u00e9ki minisztereln\u00f6k-jel\u00f6lt migr\u00e1ci\u00f3val kapcsolatos n\u00e9zetei megv\u00e1ltoztak, a miniszter azt mondta: Kar\u00e1csony Gergely p\u00e1rtja, illetve azok a p\u00e1rtok, amelyek t\u00e1mogatj\u00e1k, mind migr\u00e1ci\u00f3bar\u00e1tok, \u00e9s a nemzetk\u00f6zi k\u00fczdelmekben is ellenezt\u00e9k a magyar korm\u00e1ny k\u00f6telez\u0151 betelep\u00edt\u00e9si kv\u00f3t\u00e1kkal szembeni t\u00f6rekv\u00e9seit.\n\u00a0\u00a0\u00a0\u00a0Azt, hogy Kar\u00e1csony Gergely minisztereln\u00f6kk\u00e9nt elmenne a Tusv\u00e1nyosra, \u00fagy komment\u00e1lta: a helyieket kell megk\u00e9rdezni sz\u00edvesen l\u00e1tj\u00e1k-e annak a Gyurcs\u00e1ny Ferencnek a sz\u00f6vets\u00e9ges\u00e9t, aki a legnagyobb sebeket okozta k\u00fclhoni magyaroknak.\nK\u00e9rd\u00e9sre besz\u00e9lt arr\u00f3l is, hogy az elsz\u00e1llt \u00e9p\u00edt\u0151anyag\u00e1rak miatt l\u00e9p\u00e9seket tervez a korm\u00e1ny, ezeket k\u00e9t h\u00e9ten bel\u00fcl bejelentik.\n\u00a0\u00a0\u00a0\u00a0\nGratul\u00e1lunk a magyar labdar\u00fag\u00f3 v\u00e1logatottnak\n\u00a0\"Nem ak\u00e1rmilyen teljes\u00edtm\u00e9ny az, amit a csoportm\u00e9rk\u0151z\u00e9sek sor\u00e1n a magyar v\u00e1logatott\u00a0\u00a0mutatott\" - fogalmazott. Hozz\u00e1tette: a magyar focist\u00e1k egy olyan csoportban szerepeltek, amelyben a vil\u00e1g \u00f6t leger\u0151sebb csapata k\u00f6z\u00fcl h\u00e1rom benne volt.\n\u00a0\u00a0\u00a0\u00a0K\u00f6z\u00f6lte, \"szemben m\u00e1s orsz\u00e1gokkal, ahol a sportot \u00e9s a politik\u00e1t megpr\u00f3b\u00e1lj\u00e1k \u00f6sszekeverni, mi csak gratul\u00e1ci\u00f3nkat szeretn\u00e9nk kifejezni a magyar v\u00e1logatott tagjainak\". Rendk\u00edv\u00fcli teljes\u00edtm\u00e9nyt ny\u00fajtottak - mondta.\n\u00a0\u00a0\u00a0\u00a0J\u00f3 volt magyarnak lenni a n\u00e9metorsz\u00e1gi meccs alatt \u00e9s ut\u00e1n - fogalmazott.\n\u00a0\u00a0\u00a0\u00a0Guly\u00e1s Gergely kapott k\u00e9rd\u00e9st arr\u00f3l, hogy a szerdai m\u00fcncheni meccsen a bajor hat\u00f3s\u00e1gok nem engedt\u00e9k dolgozni a magyar konzulokat. A miniszter azt mondta, a bajor hat\u00f3s\u00e1gok bar\u00e1ts\u00e1gtalanul, a jogszer\u0171s\u00e9g hat\u00e1r\u00e1n mozogva j\u00e1rtak el.\n\u00a0\u00a0\u00a0\u00a0\u00dajs\u00e1g\u00edr\u00f3i felvet\u00e9sre azt mondta, nem t\u0171nik logik\u00e1tlannak az, hogy a t\u00f6rt\u00e9ntek \u00f6sszef\u00fcggnek a magyar pedofilt\u00f6rv\u00e9nnyel.\n\u00a0\u00a0\u00a0\u00a0Arra a k\u00e9rd\u00e9sre, befoly\u00e1solja-e Ursula von der Leyen bizotts\u00e1gi eln\u00f6k nyilatkozata Magyarorsz\u00e1g uni\u00f3val val\u00f3 kapcsolat\u00e1t, Guly\u00e1s Gergely igennel v\u00e1laszolt \u00e9s k\u00f6z\u00f6lte, ez\u00e9rt is reag\u00e1lt a minisztereln\u00f6k olyan \u00e9lesen. A korm\u00e1nyf\u0151 \u00fagy \u00edt\u00e9lte meg, a bizotts\u00e1gi eln\u00f6k - el\u0151zetes vizsg\u00e1latot sem lefolytatva - nem nyilatkozhat \u00edgy - tette hozz\u00e1.\n\u00a0\u00a0\u00a0\u00a0K\u00f6z\u00f6lte, az az \u00e9rdek\u00fck, hogy kiegyens\u00falyozott kapcsolatot tartsanak fent N\u00e9metorsz\u00e1ggal \u00e9s Bajororsz\u00e1ggal, m\u00e9g ha n\u00e9h\u00e1ny n\u00e9met politikus azon is dolgozik, hogy ez m\u00e1sk\u00e9nt legyen.\n\u00a0\u00a0\u00a0\u00a0\u00dagy fogalmazott: jog\u00e1llami szempontb\u00f3l a n\u00e9met hat\u00f3s\u00e1gok fell\u00e9p\u00e9se a magyar szurkol\u00f3k ellen aggodalomra ad okot, ezt \u00e9rdemes megvizsg\u00e1lni.\n\u00a0\u00a0\u00a0\u00a0Helyesnek d\u00f6nt\u00e9snek tartotta, hogy az Eur\u00f3pai Labdar\u00fag\u00f3-sz\u00f6vets\u00e9g (UEFA) nem engedte, hogy sziv\u00e1rv\u00e1nysz\u00ednben vil\u00e1g\u00edts\u00e1k ki a m\u00fcncheni stadiont.\nA korm\u00e1ny tervezi az augusztus 20-i \u00fcnnepet \nK\u00f6z\u00f6lte: jelenleg \u00fagy t\u0171nik, biztons\u00e1gosan meg lehet rendezni az augusztus 20-ai \u00fcnneps\u00e9geket \u00e9s a t\u0171zij\u00e1t\u00e9kot.\n\u00a0\n\u00a0\n\u00a0\n\u00a0\n\n"}]