[{"date": "2021-06-10 17:06", "url": "https://koronavirus.gov.hu/cikkek/miniszterelnokseg-negativ-teszttel-johetnek-kulfoldiek-harom-nemzetkozi-autoversenyre", "h1": "Minisztereln\u00f6ks\u00e9g: negat\u00edv teszttel is j\u00f6hetnek a k\u00fclf\u00f6ldiek h\u00e1rom nemzetk\u00f6zi aut\u00f3versenyre", "body": "\nNegat\u00edv teszttel is j\u00f6hetnek a k\u00fclf\u00f6ldiek h\u00e1rom nemzetk\u00f6zi aut\u00f3versenyre - tudatta a Minisztereln\u00f6ks\u00e9g k\u00f6zlem\u00e9nyben cs\u00fct\u00f6rt\u00f6k\u00f6n az MTI-vel.\n\n\nA Rendk\u00edv\u00fcli Jogrendi Szab\u00e1lyoz\u00e1s\u00e9rt Felel\u0151s Akci\u00f3csoport javaslat\u00e1ra a korm\u00e1ny d\u00f6nt\u00f6tt arr\u00f3l, hogy h\u00e1rom Magyarorsz\u00e1gon rendezett nemzetk\u00f6zi aut\u00f3versenyre \u00e9rkez\u0151 k\u00fclf\u00f6ldi n\u00e9z\u0151k a futamokra 72 \u00f3r\u00e1n bel\u00fcl elv\u00e9gzett negat\u00edv koronav\u00edrusteszttel is bel\u00e9phetnek. A Kamion Eur\u00f3pa-bajnoks\u00e1got j\u00fanius 12-13-\u00e1n, a Forma-1-es Magyar Nagyd\u00edjat j\u00falius 30. \u00e9s augusztus 1. k\u00f6z\u00f6tt, a FIA WTCR T\u00faraaut\u00f3 Vil\u00e1gkupa magyarorsz\u00e1gi futamait pedig augusztus 21-22-\u00e9n rendezik meg.\n\u00a0\u00a0\u00a0\u00a0A rendelet szerint a magyar \u00e1llampolg\u00e1rs\u00e1ggal nem rendelkez\u0151, a futamra \u00e9rv\u00e9nyes jeggyel b\u00edr\u00f3 szem\u00e9ly az \u00e1ltal\u00e1nos szab\u00e1lyokt\u00f3l elt\u00e9r\u0151en Magyarorsz\u00e1gra t\u00f6rt\u00e9n\u0151 bel\u00e9p\u00e9s\u00e9t k\u00f6vet\u0151 72 \u00f3r\u00e1n bel\u00fcl nem k\u00f6teles elhagyni az orsz\u00e1g ter\u00fclet\u00e9t, illetve a rendezv\u00e9nyek, a vend\u00e9gl\u00e1t\u00f3\u00fczletek, a sz\u00e1ll\u00e1shelyek, valamint a szabadid\u0151s helysz\u00ednek tekintet\u00e9ben a koronav\u00edrus ellen v\u00e9dett szem\u00e9lyekre vonatkoz\u00f3 rendelkez\u00e9seket kell alkalmazni.\n\u00a0\u00a0\u00a0\u00a0A rendezv\u00e9ny szervez\u0151je k\u00f6teles a bel\u00e9ptet\u00e9s\u00e9t megtagadni annak, aki a koronav\u00edrus elleni v\u00e9detts\u00e9g\u00e9t nem igazolja a korm\u00e1nyrendeletben meghat\u00e1rozott m\u00f3don, vagy a k\u00fclf\u00f6ldinek, aki 72 \u00f3r\u00e1n\u00e1l nem r\u00e9gebbi PCR-teszttel nem igazolja, hogy koronav\u00edrus a szervezet\u00e9ben nem mutathat\u00f3 ki.\nEzen k\u00f6telezetts\u00e9g megszeg\u00e9se eset\u00e9n a szervez\u0151 100 ezer forintt\u00f3l 1 milli\u00f3 forintig terjed\u0151 k\u00f6zigazgat\u00e1si b\u00edrs\u00e1ggal s\u00fajthat\u00f3 - tudatta a Minisztereln\u00f6ks\u00e9g k\u00f6zlem\u00e9nyben.\n\nMTI 2021. j\u00fanius 10., cs\u00fct\u00f6rt\u00f6k 16:55\n\n"}]