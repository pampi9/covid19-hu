[{"date": "2021-06-21 17:05", "url": "https://koronavirus.gov.hu/cikkek/gulyas-az-egeszsegugy-rendkivuli-teljesitmennyel-allt-helyt-egy-nagyon-nehez-idoszakban-", "h1": "Guly\u00e1s: az eg\u00e9szs\u00e9g\u00fcgy rendk\u00edv\u00fcli teljes\u00edtm\u00e9nnyel \u00e1llt helyt egy nagyon neh\u00e9z id\u0151szakban", "body": "\nAz eg\u00e9szs\u00e9g\u00fcgy rendk\u00edv\u00fcli teljes\u00edtm\u00e9nnyel \u00e1llt helyt egy nagyon neh\u00e9z id\u0151szakban - mondta a Minisztereln\u00f6ks\u00e9get vezet\u0151 miniszter h\u00e9tf\u0151n Budapesten.\n\n\nGuly\u00e1s Gergely a Szent Imre Egyetemi Oktat\u00f3k\u00f3rh\u00e1z udvar\u00e1n a koronav\u00edrus-j\u00e1rv\u00e1ny elleni v\u00e9dekez\u00e9sben kimagasl\u00f3 teljes\u00edtm\u00e9nyt ny\u00fajt\u00f3k munk\u00e1j\u00e1t elismer\u0151 K\u00f6sz\u00f6net a h\u0151s\u00f6knek d\u00edjak, azaz a Szent Corona-eml\u00e9k\u00e9rmek \u00e1tad\u00e1s\u00e1n felid\u00e9zte, az eg\u00e9sz orsz\u00e1g f\u00e9lt, mik\u00e9nt jutunk t\u00fal a j\u00e1rv\u00e1nyhelyzeten \u00e9s \"mennyien \u00e9lj\u00fck t\u00fal\".\n\u00a0\u00a0\u00a0\u00a0Arra is j\u00f3l eml\u00e9ksz\u00fcnk, az elm\u00falt \u00e9vekben oly sokat k\u00e1rhoztatott eg\u00e9szs\u00e9g\u00fcgy adta a legcsattan\u00f3sabb v\u00e1laszt erre a rendk\u00edv\u00fcli helyzetre, hiszen kider\u00fclt, hogy m\u00edg Eur\u00f3pa sz\u00e1mtalan orsz\u00e1g\u00e1ban ell\u00e1t\u00e1si neh\u00e9zs\u00e9gek, ell\u00e1tatlan betegek is voltak, addig Magyarorsz\u00e1gon - term\u00e9szetesen rendk\u00edv\u00fcli, megfesz\u00edtett er\u0151vel - beteg nem maradt ell\u00e1tatlanul. Ez az \u00f6n\u00f6k kiv\u00e1l\u00f3 munk\u00e1j\u00e1nak volt a k\u00f6vetkezm\u00e9nye - emelte ki.\n\u00a0\u00a0\u00a0\u00a0Hozz\u00e1tette: siker\u00fclt nagyon sok ember\u00e9letet megmenteni, \u00e9s b\u00e1r sokakat vesztettek el, Magyarorsz\u00e1g az olt\u00e1si kamp\u00e1nynak k\u00f6sz\u00f6nhet\u0151en - hogy 3-4 h\u00f3nap alatt t\u00edzmilli\u00f3 olt\u00e1st adtak be - h\u00f3napokkal el\u0151bb tudja lez\u00e1rni a j\u00e1rv\u00e1ny legnehezebb id\u0151szak\u00e1t, \u00e9s \"h\u00f3napokkal kor\u00e1bban \u00e9rezhetj\u00fck \u00fagy, a vesz\u00e9ly, amit a tavaszi h\u00f3napokban \u00e1t kellett \u00e9ln\u00fcnk, nem fenyeget minket\".\n\u00a0\u00a0\u00a0\u00a0Ha oly sok mindenben van is egym\u00e1ssal vit\u00e1nk, akkor is a nagy bajban k\u00e9pesek vagyunk az \u00f6sszefog\u00e1sra - mondta. A legnagyobb bajban a teljes eg\u00e9szs\u00e9g\u00fcgyi szakma p\u00e9ld\u00e1san fogott \u00f6ssze \u00e9s mutatta meg: ha van emberfeletti teljes\u00edtm\u00e9ny, ha van kell\u0151 akarat, k\u00e9pes mindenki sz\u00e1m\u00e1ra ell\u00e1t\u00e1st ny\u00fajtani, k\u00e9pes \u00e9leteket menteni \u00e9s biztos\u00edtani, hogy Magyarorsz\u00e1gon a t\u00edzmilli\u00f3 embert fenyeget\u0151 j\u00e1rv\u00e1nyban a fert\u0151z\u00f6ttek nagy t\u00f6bbs\u00e9ge meggy\u00f3gyulhasson - fogalmazott, \u00e9s k\u00f6sz\u00f6netet mondott az eg\u00e9szs\u00e9g\u00fcgyi v\u00e9dekez\u00e9sben r\u00e9sztvev\u0151knek.\n\u00a0\u00a0\u00a0\u00a0Guly\u00e1s Gergely megjegyezte: elszenvedt\u00fcnk f\u00e1j\u00f3 vesztes\u00e9geket, de megmaradt az orsz\u00e1g, helyt\u00e1llt az eg\u00e9szs\u00e9g\u00fcgy, \u00e9s azt rem\u00e9lj\u00fck, nyugodtabb h\u00f3napok vannak el\u0151tt\u00fcnk.\n\u00a0\u00a0\u00a0\u00a0A K\u00f6sz\u00f6net a h\u0151s\u00f6knek d\u00edjat a koronav\u00edrus-j\u00e1rv\u00e1ny els\u0151 hull\u00e1ma ut\u00e1n megalap\u00edt\u00f3 Bedros J. R\u00f3bert orsz\u00e1gos k\u00f3rh\u00e1zf\u0151parancsnok-helyettes, a Szent Imre Egyetemi Oktat\u00f3k\u00f3rh\u00e1z f\u0151igazgat\u00f3ja az \u00fcnneps\u00e9gen azt mondta, az\u00e9rt h\u00edvta \u00e9letre az elismer\u00e9st, \"hogy arcot \u00e9s nevet adjunk az eg\u00e9szs\u00e9g\u00fcgy arctalan \u00e9s n\u00e9vtelen h\u0151seinek\", \u00e9s megmutass\u00e1k az eg\u00e9sz orsz\u00e1gnak, a \"p\u00e9ldak\u00e9pek itt vannak az eg\u00e9szs\u00e9g\u00fcgyi int\u00e9zm\u00e9nyekben \u00e9s sz\u00e1mukra minden \u00e9let fontos\".\n\u00a0\u00a0\u00a0\u00a0\"Mindenki\u00e9rt a legjobb tud\u00e1suk szerint harcolnak, de legf\u0151k\u00e9ppen hisznek abban, hogy a gy\u00f3gy\u00edt\u00e1s nemcsak kezel\u00e9sb\u0151l \u00e9s gy\u00f3gyszerekb\u0151l \u00e1ll\". A kit\u00fcntetettek \"l\u00e1tt\u00e1k azt a torokszor\u00edt\u00f3 k\u00fczdelmet, amelyet a betegek v\u00edvtak a fert\u0151z\u00e9ssel, a kiszolg\u00e1ltatotts\u00e1ggal, a f\u00e9lelemmel, a szorong\u00e1ssal szemben \u00e9s nem hagyt\u00e1k \u0151ket egyed\u00fcl ebben a harcban\" - mondta.\n\u00a0\u00a0\u00a0\u00a0Sz\u00f3lt arr\u00f3l is, hogy a d\u00edjra ezern\u00e9l is t\u00f6bb aj\u00e1nl\u00e1s \u00e9rkezett. Az orsz\u00e1gos k\u00f3rh\u00e1zf\u0151parancsnok helyettese szerint az aj\u00e1nl\u00e1sok legfontosabb tanuls\u00e1ga, hogy az eg\u00e9szs\u00e9g\u00fcgyi dolgoz\u00f3k sz\u00e1m\u00e1ra term\u00e9szetes gesztusok rem\u00e9nyt, t\u00f6r\u0151d\u00e9st, vigaszt jelentettek a betegeknek \u00e9s hozz\u00e1tartoz\u00f3iknak.\n\n\u00a0\u00a0\u00a0\u00a0Hozz\u00e1tette: a d\u00edjazottak \u00f6nfel\u00e1ldoz\u00f3 \u00e9s elhivatott munk\u00e1j\u00e1val a csal\u00e1djuk is komoly \u00e1ldozatot hozott, lemondtak az egy\u00fctt t\u00f6lt\u00f6tt id\u0151 egy r\u00e9sz\u00e9r\u0151l, k\u00f6z\u00f6s programokr\u00f3l, \"ugyanakkor csal\u00e1dok ezrei k\u00f6sz\u00f6nhetik ennek az \u00e1ldozatnak, hogy szeretteik ma is ott lehetnek vel\u00fck\", ez\u00e9rt k\u00f6sz\u00f6netet mondott a d\u00edjazottak hozz\u00e1tartoz\u00f3inak is.\n\u00a0\u00a0\u00a0\u00a0Megjegyezte: az eg\u00e9szs\u00e9g\u00fcgyben dolgoz\u00f3 t\u00f6bb mint sz\u00e1zezer ember meg\u00e9rdemeln\u00e9 az elismer\u00e9st az elm\u00falt t\u00f6bb mint egy \u00e9vben v\u00e9gzett elhivatott \u00e9s \u00f6nfel\u00e1ldoz\u00f3 munk\u00e1j\u00e1\u00e9rt, de csak a legjobbakat van m\u00f3djuk kit\u00fcntetni. Megk\u00f6sz\u00f6nte a 4iG Nyrt., a Docler Holding \u00e9s az OTP Bank Nyrt. t\u00e1mogat\u00e1s\u00e1t; a c\u00e9gek \u00f6sszesen 30 milli\u00f3 forintot aj\u00e1nlottak fel a kit\u00fcntetettek p\u00e9nzjutalm\u00e1ra.\n\u00a0\u00a0\u00a0\u00a0Az \u00fcnneps\u00e9gen sz\u00e1z szakorvos, h\u00e1ziorvos, szakdolgoz\u00f3 \u00e9s ment\u0151 vehette \u00e1t a Szent Corona-eml\u00e9k\u00e9rmet \u00e9s a p\u00e9nzjutalmat Bedros J. R\u00f3bertt\u0151l a j\u00e1rv\u00e1nyhelyzetben tan\u00fas\u00edtott \u00f6nfel\u00e1ldoz\u00f3 munk\u00e1j\u00e1\u00e9rt, kimagasl\u00f3 szakmai teljes\u00edtm\u00e9ny\u00e9\u00e9rt \u00e9s betegk\u00f6zpont\u00fa szeml\u00e9let\u00e9\u00e9rt. D\u00edjat kapott m\u00e1sok mellett M\u00fcller Cec\u00edlia orsz\u00e1gos tisztif\u0151orvos, Szl\u00e1vik J\u00e1nos, a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa, valamint G\u00e1l J\u00e1nos, a Semmelweis Egyetem Aneszteziol\u00f3giai \u00e9s Intenz\u00edv Ter\u00e1pi\u00e1s Tansz\u00e9k\u00e9nek igazgat\u00f3ja.\u00a0Az eml\u00e9k\u00e9rmet Bedros J. R\u00f3bert arr\u00f3l a Szent Coron\u00e1r\u00f3l nevezte el, aki a 2. sz\u00e1zadban a j\u00e1rv\u00e1nnyal s\u00fajtott ter\u00fcleteken mentette az ember\u00e9leteket.\n\u00a0\u00a0\u00a0\u00a0Az \u00fcnneps\u00e9gen egyperces n\u00e9ma f\u0151hajt\u00e1ssal eml\u00e9keztek a koronav\u00edrus elleni harcban \u00e9let\u00fcket fel\u00e1ldoz\u00f3 eg\u00e9szs\u00e9g\u00fcgyi dolgoz\u00f3kra. A d\u00edjazottak munk\u00e1j\u00e1t Leslie Mandoki koncerttel k\u00f6sz\u00f6nte meg a rendezv\u00e9nyen.\n\nMTI 2021. j\u00fanius 21.\n\n"}]