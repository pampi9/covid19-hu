[{"date": "2021-06-11 11:03", "url": "https://koronavirus.gov.hu/cikkek/itm-juliustol-indul-vallalkozasokat-segito-szechenyi-kartya-ujrainditasi-program", "h1": "ITM: j\u00faliust\u00f3l indul a v\u00e1llalkoz\u00e1sokat seg\u00edt\u0151 Sz\u00e9chenyi-k\u00e1rtya \u00fajraind\u00edt\u00e1si program", "body": "\nJ\u00faliust\u00f3l indul a v\u00e1llalkoz\u00e1sokat seg\u00edt\u0151 Sz\u00e9chenyi-k\u00e1rtya \u00fajraind\u00edt\u00e1si program - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) p\u00e9nteken az MTI-vel.\n\n\n\u00a0\"A korm\u00e1ny c\u00e9lja, hogy a gazdas\u00e1g \u00fajraind\u00edt\u00e1sa sor\u00e1n a k\u00f6vetkez\u0151 1,5 \u00e9vben annyi v\u00e1llalkoz\u00e1st \u00e9rjen el, amennyit az elm\u00falt 30 \u00e9vben 15 \u00e9venk\u00e9nt. Ehhez \u00f6sszesen 587 milli\u00e1rd forint \u00e9rt\u00e9kben hirdet\u00fcnk p\u00e1ly\u00e1zatokat, \u00e9s az \u00f6nr\u00e9sz el\u0151teremt\u00e9se valamint a fejleszt\u00e9sek megval\u00f3sul\u00e1sa \u00e9rdek\u00e9ben meg\u00fajulnak a Sz\u00e9chenyi-k\u00e1rtya program \u00e1llamilag t\u00e1mogatott, rendk\u00edv\u00fcl kedvez\u0151 kamatoz\u00e1s\u00fa hitelterm\u00e9kei is. A programban gyakorlatilag fels\u0151 korl\u00e1t n\u00e9lk\u00fcl \u00e1ll rendelkez\u00e9sre forr\u00e1s, \u00e9s az ig\u00e9ny becsl\u00e9sek szerint ak\u00e1r 2000 milli\u00e1rd forint is lehet\" - id\u00e9zte a k\u00f6zlem\u00e9ny Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1rt.\n\u00a0\u00a0\u00a0\u00a0A korm\u00e1ny a Sz\u00e9chenyi-k\u00e1rtya \u00fajraind\u00edt\u00e1si programban a v\u00e1llalkoz\u00e1sok jelenlegi finansz\u00edroz\u00e1si ig\u00e9nyeit a Sz\u00e9chenyi-k\u00e1rtya \u00fajraind\u00edt\u00e1si foly\u00f3sz\u00e1mlahitel, a Sz\u00e9chenyi turisztikai k\u00e1rtya \u00fajraind\u00edt\u00e1si program, a Sz\u00e9chenyi \u00fajraind\u00edt\u00e1si likvidit\u00e1si hitel, a Sz\u00e9chenyi \u00fajraind\u00edt\u00e1si beruh\u00e1z\u00e1si hitel \u00e9s ennek r\u00e9szek\u00e9nt az agr\u00e1r Sz\u00e9chenyi \u00fajraind\u00edt\u00e1si beruh\u00e1z\u00e1si hitel, a Sz\u00e9chenyi \u00fajraind\u00edt\u00e1si \u00f6ner\u0151 kieg\u00e9sz\u00edt\u0151 Hitel, valamint a Sz\u00e9chenyi \u00fajraind\u00edt\u00e1si l\u00edzingkonstrukci\u00f3 ind\u00edt\u00e1s\u00e1val seg\u00edti. A meg\u00fajult v\u00e1llalkoz\u00f3i inform\u00e1ci\u00f3s port\u00e1lon, a Vali-n (www.vali.hu) pedig minden v\u00e1llalkoz\u00e1s h\u00e1rom kattint\u00e1s ut\u00e1n megtal\u00e1lhatja a sz\u00e1m\u00e1ra ig\u00e9nybe vehet\u0151 \u00e1llamilag t\u00e1mogatott hitelt \u00e9s el is kezdheti a hitelig\u00e9nyl\u00e9st - eml\u00e9keztetett Gy\u00f6rgy L\u00e1szl\u00f3.\n\u00a0\u00a0\u00a0\u00a0Az \u00faj konstrukci\u00f3kkal a hazai v\u00e1llalkoz\u00e1sok fejleszt\u00e9si elk\u00e9pzel\u00e9seinek megval\u00f3sul\u00e1s\u00e1t t\u00e1mogatjuk, amelyek a gazdas\u00e1gi szerepl\u0151k m\u0171k\u00f6d\u00e9si stabilit\u00e1s\u00e1nak meg\u0151rz\u00e9se mellett hozz\u00e1j\u00e1rulnak az \u00faj munkahelyek l\u00e9trehoz\u00e1s\u00e1hoz \u00e9s a termel\u00e9kenys\u00e9g n\u00f6veked\u00e9s\u00e9hez - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A program \u00fajonnan bevezetett konstrukci\u00f3ihoz a korm\u00e1ny kamatt\u00e1mogat\u00e1st, kezel\u00e9si k\u00f6lts\u00e9g t\u00e1mogat\u00e1st, tov\u00e1bb\u00e1 kezess\u00e9gi d\u00edjt\u00e1mogat\u00e1st \u00e9s a Sz\u00e9chenyi turisztikai k\u00e1rtya \u00fajraind\u00edt\u00e1si program keret\u00e9ben tov\u00e1bbra is k\u00f6lts\u00e9gt\u00e1mogat\u00e1st biztos\u00edt. A term\u00e9kek nett\u00f3 kamata \u00edgy 1 sz\u00e1zal\u00e9k alatt marad. A hiteld\u00f6nt\u00e9sek meghozatal\u00e1ra - amennyiben minden dokument\u00e1ci\u00f3 hi\u00e1nytalanul rendelkez\u00e9sre \u00e1ll - a p\u00e9nz\u00fcgyi int\u00e9zm\u00e9nyeknek legfeljebb 30 nap, illetve beruh\u00e1z\u00e1si t\u00edpus\u00fa hitelek \u00e9s a l\u00edzingkonstrukci\u00f3 eset\u00e9n legfeljebb 60 nap \u00e1ll rendelkez\u00e9s\u00fckre - \u00edrta az ITM.\n\nMTI 2021. j\u00fanius 11.\n\n"}]