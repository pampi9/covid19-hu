[{"date": "2021-06-15 15:13", "url": "https://koronavirus.gov.hu/cikkek/varga-mihaly-az-orszaggyules-elfogadta-jovo-evi-koltsegvetest", "h1": "Varga Mih\u00e1ly: az Orsz\u00e1ggy\u0171l\u00e9s elfogadta a j\u00f6v\u0151 \u00e9vi k\u00f6lts\u00e9gvet\u00e9st", "body": "\nAz Orsz\u00e1ggy\u0171l\u00e9s elfogadta Magyarorsz\u00e1g j\u00f6v\u0151 \u00e9vi k\u00f6lts\u00e9gvet\u00e9s\u00e9t, az \u00fajraind\u00edt\u00e1s k\u00f6lts\u00e9gvet\u00e9s\u00e9t - mondta Varga Mih\u00e1ly p\u00e9nz\u00fcgyminiszter a k\u00f6z\u00f6ss\u00e9gi oldal\u00e1ra feltett vide\u00f3\u00fczenet\u00e9ben kedden.\n\n\nKiemelte: \u00edgy 2022-ben is marad\u00e9ktalanul rendelkez\u00e9sre \u00e1llnak a forr\u00e1sok a gazdas\u00e1g \u00fajraind\u00edt\u00e1s\u00e1hoz, a munkahelyteremt\u00e9shez \u00e9s a beruh\u00e1z\u00e1sok \u00f6szt\u00f6nz\u00e9s\u00e9hez.\n\u00a0\u00a0\u00a0\u00a0A korm\u00e1ny b\u0151v\u00edti a csal\u00e1dok t\u00e1mogat\u00e1s\u00e1t, folytatja a 13. havi nyugd\u00edj vissza\u00e9p\u00edt\u00e9s\u00e9t, folytatja az ad\u00f3cs\u00f6kkent\u00e9seket, \u00edgy bevezeti a 25 \u00e9v alattiak ad\u00f3mentess\u00e9g\u00e9t \u00e9s m\u00e9rs\u00e9kli a munk\u00e1t terhel\u0151 ad\u00f3kat is - jegyezte meg.\n\u00a0\u00a0\u00a0\u00a0Ism\u00e9t olyan k\u00f6lts\u00e9gvet\u00e9se van az orsz\u00e1gnak, amellyel minden fontos ter\u00fclet t\u00f6bb p\u00e9nzb\u0151l gazd\u00e1lkodhat, mint egy \u00e9vvel kor\u00e1bban - h\u00edvta fel a figyelmet.\n\u00a0\u00a0\u00a0\u00a0A p\u00e9nz\u00fcgyminiszter \u00fagy fogalmazott, Magyarorsz\u00e1g \u00e9rdeke folytatni azt a politik\u00e1t, amely nem emeli, hanem folyamatosan cs\u00f6kkenti az ad\u00f3kat.\n\u00a0\u00a0\u00a0\u00a0\"A k\u00f6lts\u00e9gvet\u00e9s f\u0151 sz\u00e1mait \u00fagy hat\u00e1roztuk meg, hogy egyszerre biztos\u00edtsuk az \u00fajraind\u00edt\u00e1shoz sz\u00fcks\u00e9ges forr\u00e1sokat, valamint gondoskodjunk a hi\u00e1ny \u00e9s az ad\u00f3ss\u00e1g cs\u00f6kkent\u00e9s\u00e9r\u0151l is. A j\u00f6v\u0151 \u00e9vi k\u00f6lts\u00e9gvet\u00e9s \u00edgy 5,2 sz\u00e1zal\u00e9kos n\u00f6veked\u00e9ssel, 5,9 sz\u00e1zal\u00e9kos GDP-ar\u00e1nyos hi\u00e1nyc\u00e9llal \u00e9s 79,3 sz\u00e1zal\u00e9kra cs\u00f6kken\u0151 \u00e1llamad\u00f3ss\u00e1g szinttel sz\u00e1mol - mutatott r\u00e1.\n\u00a0\u00a0\u00a0\u00a0A baloldal m\u00f3dos\u00edt\u00f3 javaslatair\u00f3l sz\u00f3lva elmondta, hogy a Jobbik frakci\u00f3 h\u00e1romszorosan k\u00f6lten\u00e9 el a k\u00f6lts\u00e9gvet\u00e9s rendk\u00edv\u00fcli tartal\u00e9k\u00e1t, az LMP ad\u00f3emel\u00e9sre \u00e9s \u00faj ad\u00f3k bevezet\u00e9s\u00e9re tett javaslatot, a P\u00e1rbesz\u00e9d az alapj\u00f6vedelem bevezet\u00e9s\u00e9vel 1400 milli\u00e1rd forintos t\u00f6bbletkiad\u00e1st okozott volna. Hozz\u00e1f\u0171zte: az 1148 egym\u00e1snak is ellentmond\u00f3 javaslat egy\u00fcttesen 8800 milli\u00e1rd forinttal \"bor\u00edtotta volna fel\" a k\u00f6lts\u00e9gvet\u00e9st. A javaslatok ad\u00f3emel\u00e9shez, \u00faj ad\u00f3k bevezet\u00e9s\u00e9hez vagy elad\u00f3sod\u00e1shoz vezettek volna - h\u00fazta al\u00e1 \u00e9s meger\u0151s\u00edtette, hogy a korm\u00e1nyp\u00e1rtok ezt az ir\u00e1nyt nem t\u00e1mogatt\u00e1k.\n\u00a0\u00a0\u00a0\u00a0Magyarorsz\u00e1g m\u00e1ra nem csak a j\u00e1rv\u00e1nyt gy\u0151zte le, hanem a legjobb \u00faton j\u00e1r affel\u00e9, hogy a j\u00e1rv\u00e1ny hat\u00e1sait is maga m\u00f6g\u00f6tt tudhassa - hangs\u00falyozta.\n\nMTI 2021. j\u00fanius 15.\n\n"}]