[{"date": "2021-06-25 12:14", "url": "https://koronavirus.gov.hu/cikkek/varga-mihaly-magyar-gazdasag-akkor-eros-ha-epithet-nagyvallalatai-versenykepessegere", "h1": "Varga Mih\u00e1ly: a magyar gazdas\u00e1g akkor er\u0151s, ha \u00e9p\u00edthet nagyv\u00e1llalatai versenyk\u00e9pess\u00e9g\u00e9re", "body": "\nA magyar gazdas\u00e1g akkor er\u0151s, ha \u00e9p\u00edthet nagyv\u00e1llalatai versenyk\u00e9pess\u00e9g\u00e9re - mondta Varga Mih\u00e1ly p\u00e9nz\u00fcgyminiszter p\u00e9nteken nagyv\u00e1llalati t\u00e1mogat\u00e1si szerz\u0151d\u00e9sek al\u00e1\u00edr\u00e1sakor, Budapesten.\n\n\nA Nagyv\u00e1llalati beruh\u00e1z\u00e1si t\u00e1mogat\u00e1si programban a p\u00e9nz\u00fcgyminiszter h\u00e1rom c\u00e9ggel, a Bis Hungary Kft.-vel Videoton Elektronikai Kft.-vel \u00e9s a Hajdu-Alu Zrt.-vel \u00edrt al\u00e1 szerz\u0151d\u00e9st, amelynek r\u00e9v\u00e9n 2,3 milli\u00e1rd forint fejleszt\u00e9s val\u00f3sul meg 940 milli\u00f3 forint t\u00e1mogat\u00e1ssal.\n\u00a0\u00a0\u00a0\u00a0Varga Mih\u00e1ly kiemelte: az elm\u00falt id\u0151szakban t\u00f6bb jelent\u00e9s is meger\u0151s\u00edtette, hogy a magyar gazdas\u00e1g \u00fajraind\u00edt\u00e1sa sikeresen megkezd\u0151d\u00f6tt, hamarabb, mint Eur\u00f3pa m\u00e1s orsz\u00e1gaiban.\n\u00a0\u00a0\u00a0\u00a0\"Beruh\u00e1z\u00e1s, munkahelyek teremt\u00e9se, n\u00f6veked\u00e9s, v\u00e9g\u00fcl a tart\u00f3s egyens\u00faly el\u00e9r\u00e9se - ez a helyes sorrend a gazdas\u00e1g \u00fajraind\u00edt\u00e1sakor\" - fogalmazott.\n\u00a0\u00a0\u00a0\u00a0A p\u00e9nz\u00fcgyminiszter szavai szerint a koronav\u00edrus-j\u00e1rv\u00e1ny megmutatta, hogy a hazai ipar meger\u0151s\u00edt\u00e9se, a technol\u00f3gia fejleszt\u00e9se j\u00f3 ir\u00e1ny. A nagyv\u00e1llalati beruh\u00e1z\u00e1si t\u00e1mogat\u00e1s a j\u00e1rv\u00e1ny miatti le\u00e1ll\u00e1sok idej\u00e9n is folytat\u00f3dott, munkahelyek t\u00edzezreinek megtart\u00e1s\u00e1t, t\u00f6bb ezer \u00faj munkahely l\u00e9trehoz\u00e1s\u00e1t seg\u00edtette - ismertette.\n\u00a0\u00a0\u00a0\u00a0Arr\u00f3l is besz\u00e9lt, hogy a magyarorsz\u00e1gi nagyv\u00e1llalatok jelent\u0151s m\u00e9rt\u00e9kben j\u00e1rulnak hozz\u00e1 a gazdas\u00e1g teljes\u00edtm\u00e9ny\u00e9hez, hozz\u00e1adott \u00e9rt\u00e9kben 48 sz\u00e1zal\u00e9k, beruh\u00e1z\u00e1sban 40 sz\u00e1zal\u00e9k, foglalkoztat\u00e1sban 26 sz\u00e1zal\u00e9k a r\u00e9szesed\u00e9s\u00fck, \u00e9s fontos szerepet t\u00f6ltenek be az adott t\u00e9rs\u00e9g gazdas\u00e1g\u00e1ban.\n\u00a0\u00a0\u00a0\u00a0Varga Mih\u00e1ly a nagyv\u00e1llalati beruh\u00e1z\u00e1sok t\u00e1mogat\u00e1s\u00e1t Magyarorsz\u00e1g egyik legeredm\u00e9nyesebb beruh\u00e1z\u00e1s-\u00f6szt\u00f6nz\u0151 programj\u00e1nak nevezte, \u00e9s elmondta, hogy annak indul\u00e1sa \u00f3ta 183 t\u00e1mogat\u00e1si szerz\u0151d\u00e9st k\u00f6t\u00f6ttek 160 milli\u00e1rd forint vissza nem t\u00e9r\u00edtend\u0151 t\u00e1mogat\u00e1sra, ezzel 386 milli\u00e1rd forint \u00e9rt\u00e9k\u0171 hazai fejleszt\u00e9st seg\u00edtettek, \u00e9s a program t\u00f6bb mint 3 ezer \u00faj munkahely l\u00e9trej\u00f6tt\u00e9hez j\u00e1rult hozz\u00e1.\n\u00a0\u00a0\u00a0\u00a0Az idei \u00e9s a j\u00f6v\u0151 \u00e9vi k\u00f6lts\u00e9gvet\u00e9sben egyar\u00e1nt 25-25 milli\u00e1rd forint hazai forr\u00e1s \u00e1ll a program rendelkez\u00e9s\u00e9re, amelyet sz\u00fcks\u00e9ges ig\u00e9ny eset\u00e9n n\u00f6velni lehet - tette hozz\u00e1. A 3 nagyv\u00e1llalati partnerrel 2,3 milli\u00e1rd forint beruh\u00e1z\u00e1sr\u00f3l \u00e1llapodtak meg, ehhez mintegy 1 milli\u00e1rd forint k\u00f6lts\u00e9gvet\u00e9si t\u00e1mogat\u00e1st biztos\u00edtanak.\n\u00a0\u00a0\u00a0\u00a0R\u00e9szletezte, hogy az \u00e9p\u00fcletg\u00e9p\u00e9szeti szerel\u00e9ssel foglalkoz\u00f3 Bis Hungary Kft. Pakson \u00e9s Tisza\u00fajv\u00e1rosban b\u0151v\u00edti \u00fczemcsarnokait, digitaliz\u00e1lja m\u0171k\u00f6d\u00e9s\u00e9t; az 1 milli\u00e1rd forint fejleszt\u00e9st a korm\u00e1ny 470 milli\u00f3 forinttal t\u00e1mogatja. A Videoton Aut\u00f3elektronika Kft. beruh\u00e1z\u00e1sa lehet\u0151v\u00e9 teszi, hogy a t\u00e1rsas\u00e1g k\u00e9pes legyen a legkorszer\u0171bb aut\u00f3elektronikai berendez\u00e9sek gy\u00e1rt\u00e1s\u00e1ra is; az 1,1 milli\u00e1rd forint fejleszt\u00e9shez 400 milli\u00f3 forint t\u00e1mogat\u00e1st ny\u00fajt a korm\u00e1ny. A Hajdu-Alu Zrt. is digit\u00e1lis fejleszt\u00e9st val\u00f3s\u00edt meg 153 milli\u00f3 forintb\u00f3l Debrecenben; a beruh\u00e1z\u00e1shoz a korm\u00e1ny 76 milli\u00f3 forint t\u00e1mogat\u00e1ssal j\u00e1rul hozz\u00e1.\n\u00a0\u00a0\u00a0\u00a0Az al\u00e1\u00edr\u00e1son Patay L\u00e1szl\u00f3, a Bis Hungary Kft. \u00fcgyvezet\u0151je elmondta, b\u0151v\u00edtik kapacit\u00e1sukat, technol\u00f3giai fejleszt\u00e9st hajtanak v\u00e9gre, egyebek k\u00f6zt speci\u00e1lis megmunk\u00e1l\u00f3g\u00e9peket, hegeszt\u0151 robotot vesznek. A c\u00e9g tavaly 11 milli\u00e1rd forint bev\u00e9telt \u00e9rt el, \u00e9s 700 embert foglalkoztat.\n\u00a0\u00a0\u00a0\u00a0Heim Imre, a debreceni Hajdu-Alu Zrt. vez\u00e9rigazgat\u00f3ja elmondta, sz\u00e1m\u00edt\u00f3g\u00e9p vez\u00e9relte megmunk\u00e1l\u00f3 g\u00e9peket, prec\u00edzi\u00f3s eszk\u00f6z\u00f6ket v\u00e1s\u00e1rolnak. A beruh\u00e1z\u00e1s lehet\u0151v\u00e9 teszi, hogy \u00faj term\u00e9ket, elemes homlokzati rendszert gy\u00e1rthassanak az \u00e9p\u00edt\u0151ipar sz\u00e1m\u00e1ra. A t\u00e1rsas\u00e1g 2020-ban 1,472 milli\u00e1rd forint \u00e1rbev\u00e9telt \u00e9rt, tavaly 27 munkav\u00e1llal\u00f3t foglalkoztatott, az id\u00e9n l\u00e9tsz\u00e1mb\u0151v\u00edt\u00e9st tervez.\n\u00a0\u00a0\u00a0\u00a0Gulya G\u00e9za, a sz\u00e9kesfeh\u00e9rv\u00e1ri Videoton Aut\u00f3elektronika Kft. \u00fcgyvezet\u0151je kiemelte, az id\u00e9n technol\u00f3giai g\u00e9pberuh\u00e1z\u00e1st hajtanak v\u00e9gre, k\u00e9t lakkoz\u00f3sort, alkatr\u00e9szt be\u00fcltet\u0151 automata sort, ragaszt\u00f3adagol\u00f3t, automata kamer\u00e1s ellen\u0151rz\u0151 rendszert v\u00e1s\u00e1rolnak. A kft. tavaly 58,8 milli\u00e1rd forint \u00e1rbev\u00e9telt \u00e9rt el, 1400 munkav\u00e1llal\u00f3t foglalkoztat.\n\n\nMTI 2021. j\u00fanius 25.\n\n"}]