[{"date": "2021-06-29 11:52", "url": "https://koronavirus.gov.hu/cikkek/szijjarto-megkezdodott-gazdasagi-elet-ujrainditasaert-felelos-operativ-torzs-akciotervenek", "h1": "Szijj\u00e1rt\u00f3: megkezd\u0151d\u00f6tt a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs akci\u00f3terv\u00e9nek megval\u00f3s\u00edt\u00e1sa", "body": "\nA gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs els\u0151, \u00f6sszesen 13 javaslati pontb\u00f3l \u00e1ll\u00f3 akci\u00f3terve m\u00e1r a korm\u00e1ny asztal\u00e1n van, \u00e9s a javaslatok d\u00f6nt\u0151 t\u00f6bbs\u00e9g\u00e9t m\u00e1r el is fogadta kabinet. Az elfogadott javaslati pontok a k\u00f6vetkez\u0151 napokban jelennek meg rendeletek \u00e9s jogszab\u00e1lyok form\u00e1j\u00e1ban - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Budapesten, a n\u00e9met TK Elevator \u00faj region\u00e1lis szolg\u00e1ltat\u00f3 k\u00f6zpontj\u00e1nak bejelent\u00e9s\u00e9n kedden.\n\n\nK\u00f6z\u00f6lte, az elm\u00falt m\u00e1sf\u00e9l \u00e9v tapasztalatai azt mutatj\u00e1k, hogy Magyarorsz\u00e1g a j\u00e1rv\u00e1nykezel\u00e9s helyes \u00fatj\u00e1t v\u00e1lasztotta, mivel siker\u00fclt let\u00f6rni a harmadik hull\u00e1mot \u00e9s a korl\u00e1toz\u00e1sok felold\u00e1s\u00e1val az emberek fokozatosan vissza tudnak t\u00e9rni a norm\u00e1lis \u00e9let\u00fckh\u00f6z.\n\u00a0\u00a0\u00a0\u00a0\"Hozz\u00e1vet\u0151legesen m\u00e1sf\u00e9l-k\u00e9t h\u00f3nappal j\u00e1runk Eur\u00f3pa el\u0151tt a gazdas\u00e1g \u00fajranyit\u00e1sa tekintet\u00e9ben, amely el\u0151ny nagyj\u00e1b\u00f3l 600 milli\u00e1rd forintnyi nyeres\u00e9get jelentett a magyar gazdas\u00e1g szempontj\u00e1b\u00f3l. Gyakorlatilag ekkora vesztes\u00e9get siker\u00fclt elker\u00fclni a gyors \u00fajranyit\u00e1ssal\" - hangs\u00falyozta a k\u00fcl\u00fcgyminiszter.\n\u00a0\u00a0\u00a0\u00a0Hozz\u00e1tette, a 2021-es \u00e9vre az OECD is jav\u00edtotta a magyar gazdas\u00e1g n\u00f6veked\u00e9s\u00e9re vonatkoz\u00f3 el\u0151rejelz\u00e9s\u00e9t. Szijj\u00e1rt\u00f3 P\u00e9ter szerint ez azonban m\u00e9g nem el\u00e9gs\u00e9ges az orsz\u00e1g sz\u00e1m\u00e1ra: \"4,6 sz\u00e1zal\u00e9kos n\u00f6veked\u00e9st jeleznek el\u0151re, de ez nem el\u00e9g. Szeretn\u00e9m lesz\u00f6gezni, hogy ez nem el\u00e9g, legal\u00e1bb 5,5 sz\u00e1zal\u00e9kos GDP n\u00f6veked\u00e9st szeretn\u00e9nk el\u00e9rni az esztend\u0151 v\u00e9g\u00e9re \u00e9s ehhez nap mint nap meg kell k\u00fczdeni, nap mint nap meg kell nyerni a beruh\u00e1z\u00e1sok\u00e9rt folytatott versenyeket\".\n\u00a0\u00a0\u00a0\u00a0A TK Elevator \u00faj region\u00e1lis szolg\u00e1ltat\u00f3 k\u00f6zpontj\u00e1nak kapcs\u00e1n a k\u00fcl\u00fcgyminiszter hangs\u00falyozta, hogy ma ism\u00e9t egy n\u00e9met beruh\u00e1z\u00e1s ker\u00fcl bejelent\u00e9sre, amely ez\u00fattal 220 \u00faj munkahelyet eredm\u00e9nyez a f\u0151v\u00e1rosban. \"A TK Elevator \u00faj budapesti szolg\u00e1ltat\u00f3 k\u00f6zpontj\u00e1ban alapvet\u0151en p\u00e9nz\u00fcgyi \u00e9s HR ter\u00fcleten fognak munk\u00e1t v\u00e9gezni az \u00faj munkat\u00e1rsak a v\u00e1llalatcsoport eur\u00f3pai \u00e9s afrikai tev\u00e9kenys\u00e9geihez kapcsol\u00f3d\u00f3an\" - mondta el Szijj\u00e1rt\u00f3 P\u00e9ter.\n\u00a0\u00a0\u00a0\u00a0Hozz\u00e1tette: annak \u00e9rdek\u00e9ben, hogy a v\u00e1llalat \u00faj munkat\u00e1rsai megfelel\u0151k\u00e9ppen el tudj\u00e1k l\u00e1tni a munk\u00e1jukat, a TK Elevator egy 900 milli\u00f3 forintos k\u00e9pz\u00e9si programot ind\u00edt, amihez a korm\u00e1ny 400 milli\u00f3 forintos t\u00e1mogat\u00e1st biztos\u00edt, mivel ezzel 220 \u00faj munkahely j\u00f6n l\u00e9tre.\n\u00a0\u00a0\u00a0\u00a0A k\u00fcl\u00fcgyminiszter kiemelte, hogy Magyarorsz\u00e1gon k\u00edv\u00fcl m\u00e9g sokan szerett\u00e9k volna elnyerni ezt a beruh\u00e1z\u00e1st, hiszen a szolg\u00e1ltat\u00f3 k\u00f6zponti \u00e1ltal\u00e1ban olyan \u00e1gazat, amelyek a gazdas\u00e1gok dimenzi\u00f3v\u00e1lt\u00e1s\u00e1hoz nagym\u00e9rt\u00e9kben hozz\u00e1 tudnak j\u00e1rulni. Magyarorsz\u00e1gon imm\u00e1r 130 szolg\u00e1ltat\u00f3k\u00f6zpont m\u0171k\u00f6dik, amelyek 64 ezer magyar fiatalnak adnak munk\u00e1t, mintegy 81 sz\u00e1zal\u00e9kuk fels\u0151fok\u00fa v\u00e9gzetts\u00e9g\u0171, az \u00e1tlag \u00e9letkoruk pedig 32 \u00e9v.\n\nMTI 2021. j\u00fanius 29.\n\n"}]