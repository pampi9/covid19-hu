[{"date": "2021-06-21 15:11", "url": "https://koronavirus.gov.hu/cikkek/szijjarto-peter-jarvany-es-migracio-ordogi-kort-alkotnak-egymassal", "h1": "Szijj\u00e1rt\u00f3 P\u00e9ter: a j\u00e1rv\u00e1ny \u00e9s a migr\u00e1ci\u00f3 \u00f6rd\u00f6gi k\u00f6rt alkotnak egym\u00e1ssal", "body": "\nA j\u00e1rv\u00e1ny \u00e9s a migr\u00e1ci\u00f3 \u00f6rd\u00f6gi k\u00f6rt alkotnak egym\u00e1ssal, mivel min\u00e9l t\u00f6bb helyen jelenik meg a j\u00e1rv\u00e1ny, ann\u00e1l t\u00f6bben indulnak meg az emberek, \u00e9s min\u00e9l t\u00f6bben indulnak meg, ann\u00e1l nagyobb a j\u00e1rv\u00e1ny tov\u00e1bbi terjed\u00e9s\u00e9nek a vesz\u00e9lye - jelentette ki a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Luxembourgban, az eur\u00f3pai uni\u00f3s tagorsz\u00e1gok k\u00fcl\u00fcgyek\u00e9rt felel\u0151s minisztereinek egynapos tal\u00e1lkoz\u00f3j\u00e1n.\n\n\u00a0\n\nSzijj\u00e1rt\u00f3\u00a0P\u00e9ter magyar \u00fajs\u00e1g\u00edr\u00f3knak az \u00fcl\u00e9s sz\u00fcnet\u00e9ben nyilatkozva hangs\u00falyozta: j\u00f3l l\u00e1tszik, hogy a vil\u00e1g \u00fajabb migr\u00e1ci\u00f3s hull\u00e1mok kit\u00f6r\u00e9se el\u0151tt \u00e1ll, hiszen minden olyan folyamat, amely az elm\u00falt id\u0151szakban kiv\u00e1lt\u00f3 oka volt a migr\u00e1ci\u00f3s hull\u00e1moknak, tov\u00e1bb er\u0151s\u00f6d\u00f6tt.\n\"Egyetlen feladatunk van: megv\u00e9deni saj\u00e1t polg\u00e1rainkat az \u00fajonnan kit\u00f6r\u0151 migr\u00e1ci\u00f3s hull\u00e1mok vesz\u00e9lyeit\u0151l, \u00e9s minden l\u00e9tez\u0151 eszk\u00f6zt meg kell ragadnunk ahhoz, hogy a migr\u00e1ci\u00f3s folyamatokat meg\u00e1ll\u00edtsuk\" - fogalmazott a k\u00fclgazdas\u00e1gi \u00e9s k\u00fcl\u00fcgyminiszter.\nKiemelte, hogy a vil\u00e1gj\u00e1rv\u00e1ny gazdas\u00e1gi hat\u00e1sai hozz\u00e1j\u00e1rulnak a migr\u00e1ci\u00f3 er\u0151s\u00f6d\u00e9s\u00e9hez. A t\u00f6bbfel\u00e9 jelentkez\u0151 fegyveres konfliktusok nem a megold\u00e1s ir\u00e1ny\u00e1ba tartanak, illetve \u00fajabb migr\u00e1ci\u00f3s hull\u00e1mra lehet sz\u00e1m\u00edtani a NATO afganiszt\u00e1ni kivonul\u00e1s\u00e1b\u00f3l fakad\u00f3 terrorfenyeget\u00e9s \u00e9s Br\u00fcsszel migr\u00e1ci\u00f3p\u00e1rti politik\u00e1ja miatt is - mondta.\n\"J\u00f3l l\u00e1tszik, hogy Br\u00fcsszel sz\u00e1m\u00e1ra semmi nem el\u00e9g ahhoz, hogy bel\u00e1ss\u00e1k a b\u00fcrokrat\u00e1k, hogy a migr\u00e1ci\u00f3 komoly kock\u00e1zatokkal j\u00e1r\" - fogalmazott.\nA miniszter p\u00e9ldak\u00e9nt eml\u00edtette, hogy az Olaszorsz\u00e1gba \u00e9rkezett illeg\u00e1lis bev\u00e1ndorl\u00f3kn\u00e1l sz\u00e1mos eset\u00e9ben kimutatt\u00e1k a koronav\u00edrus Delt\u00e1nak nevezett, Indi\u00e1hoz k\u00f6thet\u0151 vari\u00e1ns\u00e1t.\nElmondta, s\u00fcrget\u0151 feladat meggy\u0151zni Br\u00fcsszelt, hogy felejts\u00e9k el a migr\u00e1ci\u00f3p\u00e1rti politik\u00e1t, illetve annak biztos\u00edt\u00e1sa, hogy Afganiszt\u00e1nban a NATO-csapatok kivonul\u00e1sa ne j\u00e1rjon az orsz\u00e1g biztons\u00e1gi helyzet\u00e9nek roml\u00e1s\u00e1val, amelynek nyom\u00e1n \u00fajabb migr\u00e1ci\u00f3s hull\u00e1mok induln\u00e1nak ki. Arr\u00f3l t\u00e1j\u00e9koztatott, hogy h\u00edrszerz\u00e9si inform\u00e1ci\u00f3k szerint a nemzetk\u00f6zi csapatok kivonul\u00e1s\u00e1val olyan biztons\u00e1gi kock\u00e1zatok j\u00f6nnek l\u00e9tre Afganiszt\u00e1nban, amelyek nyom\u00e1n ak\u00e1r sz\u00e1zezrek vagy milli\u00f3k \u00e9rezhetik azt, hogy \u00fatra kell kelni\u00fck. Ez\u00e9rt Magyarorsz\u00e1g \u00fagy gondolja, hogy tekintetbe v\u00e9ve az Afganiszt\u00e1nb\u00f3l Eur\u00f3p\u00e1ba ir\u00e1nyul\u00f3 \u00fatvonalakat, a legs\u00fcrget\u0151bb feladat \u00faj \u00e9s er\u0151s meg\u00e1llapod\u00e1s l\u00e9trehoz\u00e1sa T\u00f6r\u00f6korsz\u00e1ggal az esetleges migr\u00e1ci\u00f3s hull\u00e1mok meg\u00e1ll\u00edt\u00e1s\u00e1ra.\nA migr\u00e1ci\u00f3 t\u00e9m\u00e1j\u00e1ban\u00a0Szijj\u00e1rt\u00f3\u00a0P\u00e9ter k\u00f6z\u00f6lte azt is, hogy az Eur\u00f3pai Uni\u00f3 79 afrikai, karibi \u00e9s csendes-\u00f3ce\u00e1ni \u00e1llammal migr\u00e1ci\u00f3s meg\u00e1llapod\u00e1s megk\u00f6t\u00e9s\u00e9re k\u00e9sz\u00fcl. Ezzel \u00f6sszef\u00fcgg\u00e9sben kijelentette: Magyarorsz\u00e1g vil\u00e1goss\u00e1 tette, hogy \"egyetlen olyan meg\u00e1llapod\u00e1shoz sem adja a nev\u00e9t\", amely \u00fajabb migr\u00e1ci\u00f3s nyom\u00e1st helyez az Eur\u00f3pai Uni\u00f3ra. Magyarorsz\u00e1g csak akkor tudja t\u00e1mogatni a meg\u00e1llapod\u00e1s l\u00e9trej\u00f6tt\u00e9t, ha az nem a migr\u00e1ci\u00f3r\u00f3l, hanem kereskedelmi \u00e9s gazdas\u00e1gi egy\u00fcttm\u0171k\u00f6d\u00e9sr\u0151l sz\u00f3l - h\u00fazta al\u00e1.\n\"Magyarorsz\u00e1g valamennyi polg\u00e1r\u00e1nak szem\u00e9lyes biztons\u00e1g\u00e1t csak \u00fagy tudjuk garant\u00e1lni, ha fizikailag megv\u00e9dj\u00fck \u0151ket\" - fogalmazott.\nMindent meg kell tenni annak \u00e9rdek\u00e9ben, ha a migr\u00e1ci\u00f3s vesz\u00e9ly min\u00e9l t\u00e1volabb \u00e1lljon meg a magyar hat\u00e1rt\u00f3l- mondta. Ha azonban a migr\u00e1ci\u00f3 m\u00e9gis el\u00e9ri a magyar hat\u00e1rt, biztos\u00edtani kell, hogy ott meg is \u00e1lljon. Magyarorsz\u00e1g erre fel van k\u00e9sz\u00fclve, \u00e9s egyetlen illeg\u00e1lis migr\u00e1nst sem fog beengedni, az ugyanis a gazdas\u00e1gi \u00e9s kultur\u00e1lis kock\u00e1zaton t\u00fal jelent\u0151s eg\u00e9sz\u00e9g\u00fcgyi kock\u00e1zattal is j\u00e1r - tette hozz\u00e1\u00a0Szijj\u00e1rt\u00f3\u00a0P\u00e9ter.\n\nMTI\n\n"}]