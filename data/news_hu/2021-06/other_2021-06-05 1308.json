[{"date": "2021-06-05 13:08", "url": "https://koronavirus.gov.hu/cikkek/szijjarto-ciprusra-teszt-es-karantenkotelezettseg-nelkul-utazhatnak-beoltott-magyarok", "h1": "Szijj\u00e1rt\u00f3: Ciprusra is teszt- \u00e9s karant\u00e9nk\u00f6telezetts\u00e9g n\u00e9lk\u00fcl utazhatnak a beoltott magyarok", "body": "\nA j\u00f6v\u0151 h\u00e9tt\u0151l kezdve a beoltott magyar \u00e1llampolg\u00e1rok szabadon, teszt- \u00e9s karant\u00e9nk\u00f6telezetts\u00e9g n\u00e9lk\u00fcl utazhatnak Ciprusra, f\u00fcggetlen\u00fcl att\u00f3l, milyen koronav\u00edrus elleni olt\u00f3anyaggal oltott\u00e1k be \u0151ket - mondta a k\u00fclgazdas\u00e1gi \u00e9s k\u00fcl\u00fcgyminiszter.\n\n\u00a0\n\nSzijj\u00e1rt\u00f3 P\u00e9ter elmondta: sokan tervezik, illetve tervezn\u00e9k a ny\u00e1ri szabads\u00e1gukat, egyel\u0151re azonban a vil\u00e1gon \"el\u00e9g bonyolult az utaz\u00e1s\", sok orsz\u00e1g m\u00e9g korl\u00e1toz\u00f3 int\u00e9zked\u00e9seket tart \u00e9letben a vil\u00e1gj\u00e1rv\u00e1ny miatt. Hozz\u00e1tette: n\u00e9h\u00e1ny kiv\u00e9telt\u0151l eltekintve minden orsz\u00e1g rosszabbul \u00e1ll Magyarorsz\u00e1gn\u00e1l az \u00e1toltotts\u00e1g tekintet\u00e9ben.\nA k\u00fclgazdas\u00e1gi \u00e9s k\u00fcl\u00fcgyminiszter eml\u00e9keztetett r\u00e1, folyamatosan zajlanak a t\u00e1rgyal\u00e1sok, amelyeknek az a c\u00e9lja, hogy a magyar emberek min\u00e9l t\u00f6bb orsz\u00e1gba elutazhassanak a v\u00e9detts\u00e9gi igazolv\u00e1nyukkal.\nSiker\u00fclt egy \u00fajabb t\u00e1rgyal\u00e1st lez\u00e1rni, Ciprussal meg tudtunk \u00e1llapodni az olt\u00e1si igazol\u00e1sok k\u00f6lcs\u00f6n\u00f6s elismer\u00e9s\u00e9r\u0151l, \u00edgy azok a magyar \u00e9s ciprusi \u00e1llampolg\u00e1rok, akik be vannak oltva, szabadon, vagyis teszt- \u00e9s karant\u00e9nk\u00f6telezetts\u00e9g n\u00e9lk\u00fcl utazhatnak a k\u00e9t orsz\u00e1g k\u00f6z\u00f6tt - jelentette be.\nMint mondta, azoknak a magyar \u00e1llampolg\u00e1roknak, akik Ciprusra szeretn\u00e9nek utazni, utaz\u00e1suk el\u0151tt legal\u00e1bb k\u00e9t nappal egy erre a c\u00e9lra l\u00e9trehozott ciprusi online fel\u00fcleten kell regisztr\u00e1lniuk. Fel kell t\u00f6lteni\u00fck az oldalra a v\u00e9detts\u00e9gi igazolv\u00e1nyuk \u00e9s az olt\u00e1skor kapott pap\u00edralap\u00fa igazol\u00e1snak az adatait. Err\u0151l egy visszaigazol\u00f3 dokumentum \u00e9rkezik, amit ki kell nyomtatniuk az utaz\u00f3knak \u00e9s ezzel tudnak beutazni Ciprusra, \u00e9s ezzel tudj\u00e1k ig\u00e9nybe venni a beoltottak \u00e1ltal ig\u00e9nybe vehet\u0151 szolg\u00e1ltat\u00e1sokat. A miniszter jelezte: az \u00f6sszes technikai tudnival\u00f3t k\u00f6z\u00e9teszik a konzuli szolg\u00e1lat honlapj\u00e1n is.\nSzijj\u00e1rt\u00f3 P\u00e9ter tudata azt is, hogy a meg\u00e1llapod\u00e1s vas\u00e1rnapt\u00f3l \u00e9rv\u00e9nyes.\n\nMTI\n\n"}]