[{"date": "2021-06-16 10:32", "url": "https://koronavirus.gov.hu/cikkek/szijjarto-megalakult-gazdasagi-elet-ujrainditasaert-felelos-operativ-torzs", "h1": "Szijj\u00e1rt\u00f3: megalakult a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs", "body": "\nA k\u00f6vetkez\u0151 hetek d\u00f6nt\u00e9sei arr\u00f3l sz\u00f3lnak, hogy Eur\u00f3pa legsikeresebb olt\u00e1si kamp\u00e1ny\u00e1val szerzett el\u0151ny\u00fcnket hogyan v\u00e1ltsuk \"apr\u00f3p\u00e9nzre\" - jelentette ki a k\u00fclgazdas\u00e1gi \u00e9s k\u00fcl\u00fcgyminiszter azt k\u00f6vet\u0151en, hogy kedden Budapesten megalakult a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs.\n\n\nUgyanis az id\u00e9n el kell \u00e9rn\u00fcnk az 5,5 sz\u00e1zal\u00e9kos gazdas\u00e1gi n\u00f6veked\u00e9st, annak \u00e9rdek\u00e9ben, hogy t\u00e1mogat\u00e1st tudjunk adni a terhek jelent\u0151s r\u00e9sz\u00e9t visel\u0151 magyar csal\u00e1doknak a szem\u00e9lyi j\u00f6vedelemad\u00f3juk visszat\u00e9r\u00edt\u00e9s\u00e9vel - k\u00f6z\u00f6lte az MTI-hez eljuttatott vide\u00f3\u00fczenet\u00e9ben\u00a0Szijj\u00e1rt\u00f3 P\u00e9ter.\n\u00a0\u00a0\u00a0\u00a0A politikus \u00fagy v\u00e9lekedett, hogy a sikeres olt\u00e1si kamp\u00e1nnyal komoly versenyel\u0151nyre tett\u00fcnk szert, de a versenyt m\u00e9g nem nyert\u00fck meg.\n\u00a0\u00a0\u00a0\u00a0M\u00e1rpedig - folytatta - a j\u00e1rv\u00e1ny ut\u00e1ni \u00faj vil\u00e1ggazdas\u00e1gi korban hatalmas vet\u00e9lked\u00e9s indul meg az orsz\u00e1gok k\u00f6z\u00f6tt a gy\u00e1rt\u00e1si \u00e9s szolg\u00e1ltat\u00e1si kapacit\u00e1sok\u00e9rt, a t\u0151k\u00e9\u00e9rt, a k\u00e9pzett munkaer\u0151\u00e9rt, illetve verseny az ad\u00f3rendszerek k\u00f6z\u00f6tt.\nHangs\u00falyozta: az eddigi sikereinket a gyors d\u00f6nt\u00e9seknek k\u00f6sz\u00f6nhetj\u00fck \u00e9s ezt az el\u0151ny\u00fcnket most is szeretn\u00e9nk kihaszn\u00e1lni. Ebben a helyzetben a k\u00f6vetkez\u0151 hetekben sz\u00e1mos olyan javaslattal fog a korm\u00e1nyzat el\u0151\u00e1llni, amelyek jav\u00edtani k\u00edv\u00e1nj\u00e1k a magyar v\u00e1llalkoz\u00e1sok m\u0171k\u00f6d\u00e9si k\u00f6rnyezet\u00e9t \u00e9s lehet\u0151v\u00e9 teszik, hogy Magyarorsz\u00e1g az \u00faj vil\u00e1ggazdas\u00e1gi korszak nyertes\u00e9v\u00e9 v\u00e1ljon - sorolta.\nMin\u00e9l t\u00f6bb beruh\u00e1z\u00e1s \u00e9rkezzen Magyarorsz\u00e1gra, ezek a fejleszt\u00e9sek a magyar embereknek ny\u00fajtsanak meg\u00e9lhet\u00e9st \u00e9s folyamatosan n\u00f6velj\u00e9k a magyar gazdas\u00e1g hozz\u00e1adott \u00e9rt\u00e9k\u00e9t \u00e9s technol\u00f3giai sz\u00ednvonal\u00e1t - mondta\u00a0Szijj\u00e1rt\u00f3 P\u00e9ter.\n\n\n"}]