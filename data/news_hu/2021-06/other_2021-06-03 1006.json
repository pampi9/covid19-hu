[{"date": "2021-06-03 10:06", "url": "https://koronavirus.gov.hu/cikkek/kormanyinfo-mindegyik-vakcina-biztonsagos", "h1": "Korm\u00e1nyinfo: mindegyik vakcina biztons\u00e1gos", "body": "\nB\u00e1r vannak csek\u00e9ly k\u00fcl\u00f6nbs\u00e9gek a koronav\u00edrus elleni olt\u00f3anyagok k\u00f6z\u00f6tt, minden vakcina biztons\u00e1gos, ez\u00e9rt a korm\u00e1ny arra k\u00e9r mindenkit, regisztr\u00e1ljon, \u00e9s oltassa be mag\u00e1t! - mondta Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nMa m\u00e1r vakcinab\u0151s\u00e9g van, n\u00e9h\u00e1ny napon bel\u00fcl b\u00e1rki megkaphatja az olt\u00e1st - vakcinainfo.gov.hu\n\u00a0\u00a0\u00a0\u00a0A politikus k\u00f6z\u00f6lte, hogy eddig mintegy 3,7 milli\u00f3an kapt\u00e1k meg a m\u00e1sodik olt\u00e1st, k\u00f6z\u00fcl\u00fck t\u00f6bb mint 8100-an betegedtek meg, 524-en pedig meghaltak a koronav\u00edrus k\u00f6vetkezt\u00e9ben. K\u00f6z\u00f6lte: a r\u00e9szletes adatokat a korm\u00e1ny nyilv\u00e1noss\u00e1gra fogja hozni.\n\u00a0\u00a0\u00a0\u00a0Hangs\u00falyozta: miut\u00e1n a magyar lakoss\u00e1g 54 sz\u00e1zal\u00e9k\u00e1t siker\u00fclt beoltani, az orsz\u00e1g a t\u00e1rsadalmi immunit\u00e1s k\u00f6zel\u00e9ben van.\n\u00a0\u00a0\u00a0\u00a0Ehhez j\u00f6nnek m\u00e9g azok, akik \u00e1testek a betegs\u00e9gen, \u00edgy 60, de ak\u00e1r 65-70 sz\u00e1zal\u00e9k k\u00f6r\u00fcl is lehet a v\u00e9dettek ar\u00e1nya - mutatott r\u00e1.\n\u00a0\u00a0\u00a0\u00a0Guly\u00e1s Gergely azt is mondta: jelenleg minden olt\u00f3anyagb\u00f3l t\u00f6bblet van, \u00edgy aki regisztr\u00e1l, r\u00f6vid id\u0151n bel\u00fcl m\u00falva b\u00e1rmelyiket megkaphatja.\nA v\u00edrus harmadik hull\u00e1m\u00e1t siker\u00fclt v\u00e9glegesen let\u00f6rni\n\n\u00a0\u00a0\u00a0\u00a0A miniszter k\u00f6z\u00f6lte: \u00fagy t\u0171nik, a harmadik hull\u00e1mot siker\u00fclt v\u00e9glegesen let\u00f6rni, nemsok\u00e1ra a tavaly ny\u00e1riakhoz hasonl\u00f3 adatok k\u00f6zel\u00e9be ker\u00fcl az orsz\u00e1g.\n\u00a0\u00a0\u00a0\u00a0Ennek oka, hogy Magyarorsz\u00e1g rendk\u00edv\u00fcl j\u00f3l \u00e1ll az olt\u00e1sokkal - tette hozz\u00e1.\n\u00a0\u00a0\u00a0\u00a0Megjegyezte: akit beoltottak, az a ma el\u00e9rhet\u0151 legnagyobb biztons\u00e1got mondhatja mag\u00e1\u00e9nak.\nA j\u00e1rv\u00e1ny\u00fcgyi k\u00e9sz\u00fclts\u00e9g tov\u00e1bbra is indokolt, mert a v\u00edrus itt van\n\u00a0\u00a0\u00a0 Arra az \u00fajs\u00e1g\u00edr\u00f3i felvet\u00e9sre, hogy a javul\u00f3 j\u00e1rv\u00e1ny\u00fcgyi adatokra tekintettel a korm\u00e1ny m\u00e1r ny\u00e1ron megsz\u00fcnteti-e a vesz\u00e9lyhelyzetet, a miniszter \u00fagy felelt: \"csak addig fogjuk a vesz\u00e9lyhelyzetet fenntartani, am\u00edg az indokolt\". Hozz\u00e1tette: ugyanez vonatkozik a maszkhaszn\u00e1latra \u00e9s a t\u00f6bbi v\u00e9delmi int\u00e9zked\u00e9sre, teh\u00e1t azok is addig lesznek \u00e9rv\u00e9nyesek, am\u00edg sz\u00fcks\u00e9ges.\n\u00a0 Ugyanakkor figyelmeztetett arra is, hogy b\u00e1r a v\u00edrus terjed\u00e9se rendk\u00edv\u00fcli m\u00e9rt\u00e9kben lassult, a fert\u0151z\u00f6ttek sz\u00e1ma radik\u00e1lisan cs\u00f6kken, de a v\u00edrus \"m\u00e9g itt van vel\u00fcnk\".\nA fert\u0151z\u00f6tts\u00e9g m\u00e9rt\u00e9k\u00e9n m\u00falik az, hogy mikor vezetik ki egyes szolg\u00e1ltat\u00e1sok ig\u00e9nybev\u00e9tel\u00e9nek v\u00e9detts\u00e9gi igazolv\u00e1nyhoz k\u00f6t\u00e9s\u00e9t - mondta egy m\u00e1sik k\u00e9rd\u00e9sre.\n\u00a0\u00a0\u00a0Guly\u00e1s Gergely k\u00e9rd\u00e9sre v\u00e1laszolva indokolt felvet\u00e9snek nevezte, hogy a 16 \u00e9ven aluliak is l\u00e1togathassanak zen\u00e9s-t\u00e1ncos rendezv\u00e9nyeket v\u00e9detts\u00e9gi igazolv\u00e1nnyal rendelkez\u0151 feln\u0151ttek k\u00eds\u00e9ret\u00e9ben. K\u00f6z\u00f6lte: az ehhez sz\u00fcks\u00e9ges rendeletm\u00f3dos\u00edt\u00e1st el fogja fogadni a korm\u00e1ny.\n\u00a0 Felmer\u00fclt az is, hogy az egyetemeken, f\u0151iskol\u00e1kon nem egys\u00e9ges a szab\u00e1lyoz\u00e1s: van, ahol v\u00e9detts\u00e9gi igazolv\u00e1ny n\u00e9lk\u00fcl is lehet szem\u00e9lyesen vizsg\u00e1zni, van, ahol ennek hi\u00e1ny\u00e1ban negat\u00edv PCR-teszt sz\u00fcks\u00e9ges. Guly\u00e1s Gergely k\u00f6z\u00f6lte, el\u0151ny\u00f6s lenne, ha a rektori konferencia k\u00f6z\u00f6s szab\u00e1lyokat fogadna el. \u00dagy l\u00e1tta, lehet k\u00fcl\u00f6nbs\u00e9get tenni az oltottak \u00e9s a nem oltottak k\u00f6z\u00f6tt, mivel most m\u00e1r mindenki be tudja oltatni mag\u00e1t.\nSzentkir\u00e1lyi Alexandra korm\u00e1nysz\u00f3viv\u0151 bejelentette: ez az utols\u00f3 online korm\u00e1nyinf\u00f3, a k\u00f6vetkez\u0151n m\u00e1r jelen lehetnek az \u00fajs\u00e1g\u00edr\u00f3k.\nA gazdas\u00e1g \u00fajraind\u00edt\u00e1sa a c\u00e9l\n\u00a0\u00a0\u00a0\u00a0Guly\u00e1s Gergely azt mondta, a gazdas\u00e1g \u00fajraind\u00edt\u00e1sa kell ahhoz, hogy Magyarorsz\u00e1g miel\u0151bb t\u00fal legyen a koronav\u00edrus-j\u00e1rv\u00e1ny okozta gazdas\u00e1gi neh\u00e9zs\u00e9geken.\n\u00a0\u00a0\u00a0\u00a0K\u00f6z\u00f6lte: Magyarorsz\u00e1g a legeredm\u00e9nyesebb, legjobb tag\u00e1llamok k\u00f6z\u00f6tt van az Eur\u00f3pai Uni\u00f3ban azzal, hogy csak 4,9-5 sz\u00e1zal\u00e9kkal cs\u00f6kkent gazdas\u00e1gi \u00f6sszteljes\u00edtm\u00e9nye tavaly.\n\u00a0\u00a0\u00a0\u00a0A korm\u00e1ny szeretn\u00e9, ha az orsz\u00e1g m\u00e1r az id\u00e9n azt mondhatn\u00e1, \"utol\u00e9rt\u00fck saj\u00e1t magunkat\" - fogalmazott, hozz\u00e1t\u00e9ve: a k\u00f6vetkez\u0151 id\u0151szakban fontos bejelent\u00e9seket tesznek a gazdas\u00e1g \u00fajraind\u00edt\u00e1s\u00e1r\u00f3l.\nA magyar olt\u00e1st igazol\u00f3 applik\u00e1ci\u00f3 m\u00e1r m\u0171k\u00f6dik, az uni\u00f3s szab\u00e1lyoz\u00e1s v\u00e1rhat\u00f3an j\u00faliust\u00f3l fog \u00e9letbe l\u00e9pni\n\n\u00a0\u00a0\u00a0\u00a0A koronav\u00edrus elleni v\u00e9detts\u00e9get igazol\u00f3 magyar igazolv\u00e1ny digit\u00e1lis verzi\u00f3ja meg fog felelni az Eur\u00f3pai Uni\u00f3 hasonl\u00f3 dokumentuma szab\u00e1lyainak j\u00fanius 15-\u00e9ig - k\u00f6z\u00f6lte a miniszter.\n\u00a0\u00a0\u00a0\u00a0Guly\u00e1s Gergely elmondta: a magyar igazolv\u00e1ny digit\u00e1lis v\u00e1ltozata - az uni\u00f3s szab\u00e1lyokkal \u00f6sszhangban - tartalmazni fogja az olt\u00e1s t\u00edpus\u00e1t \u00e9s a k\u00e9t olt\u00e1s d\u00e1tum\u00e1t is.\n\u00a0\u00a0\u00a0\u00a0Megjegyezte, az uni\u00f3s szab\u00e1lyoz\u00e1s j\u00falius 1-j\u00e9n l\u00e9p hat\u00e1lyba.\n\u00a0\u00a0\u00a0\u00a0A miniszter k\u00f6z\u00f6lte: a magyar v\u00e9detts\u00e9gi igazolv\u00e1ny biztos\u00edtja Eur\u00f3p\u00e1ban a legnagyobb szabads\u00e1got, mivel azt 11 orsz\u00e1g elfogadja, Rom\u00e1nia pedig a beutaz\u00e1si korl\u00e1toz\u00e1sok n\u00e9lk\u00fcli \"z\u00f6ld z\u00f3n\u00e1ba\" sorolta Magyarorsz\u00e1got.\n\u00a0\u00a0\u00a0\u00a0Guly\u00e1s Gergely azt mondta, biztosak abban, hogy az uni\u00f3s orsz\u00e1gok a fert\u0151z\u00f6tts\u00e9gi adatok alapj\u00e1n Magyarorsz\u00e1got \"a legcsek\u00e9lyebb m\u00e9rt\u00e9kben sem fogj\u00e1k kock\u00e1zatosnak tartani\".\n\u00a0\u00a0\u00a0\u00a0Felid\u00e9zte, hogy az uni\u00f3s szab\u00e1lyok szerint k\u00f6telez\u0151 elismerni az Eur\u00f3pai Gy\u00f3gyszer\u00fcgyn\u00f6ks\u00e9g (EMA) \u00e1ltal enged\u00e9lyezett olt\u00f3anyagokat, \u00e9s a tag\u00e1llamok d\u00f6nthetnek m\u00e1s vakcin\u00e1k elismer\u00e9s\u00e9r\u0151l is.\n\u00a0\u00a0\u00a0\u00a0Hozz\u00e1tette: azok az orsz\u00e1gok, amelyekkel Magyarorsz\u00e1g m\u00e1r meg\u00e1llapod\u00e1st k\u00f6t\u00f6tt, minden Magyarorsz\u00e1gon elismert olt\u00f3anyagot el fognak fogadni, \u00edgy az Eg\u00e9szs\u00e9g\u00fcgyi Vil\u00e1gszervezet (WHO) \u00e1ltal elismert Sinopharmot, valamint a Szputnyik V-t is.\n\u00a0\u00a0\u00a0\u00a0Az orosz olt\u00f3anyag EMA \u00e1ltali enged\u00e9lyez\u00e9s\u00e9t legut\u00f3bb a bajor minisztereln\u00f6k s\u00fcrgette - k\u00f6z\u00f6lte.\n\u00a0\u00a0\u00a0\u00a0R\u00f6gz\u00edtette: Magyarorsz\u00e1g abb\u00f3l indul ki, hogy az utaz\u00e1si szabads\u00e1g az EU-n bel\u00fcl szinte teljes lesz, hacsak az egyes orsz\u00e1gokban a fert\u0151z\u00f6tts\u00e9gi helyzet \u00e9s a magyarn\u00e1l alacsonyabb oltotts\u00e1gi szint nem ad okot a hat\u00e1r\u00e1tl\u00e9p\u00e9sek korl\u00e1toz\u00e1s\u00e1ra j\u00falius 1-j\u00e9t k\u00f6vet\u0151en is.\nMegkezd\u0151dik a k\u00e1rp\u00e1taljai magyarok olt\u00e1sa \n\n\u00a0\u00a0\u00a0\u00a0Bejelentette, megkezd\u0151dik a k\u00e1rp\u00e1taljai magyarok olt\u00e1sa is, ennek r\u00e9szleteir\u0151l az operat\u00edv t\u00f6rzs ad n\u00e9h\u00e1ny napon bel\u00fcl t\u00e1j\u00e9koztat\u00e1st.\n\u00a0\u00a0\u00a0\u00a0K\u00f6z\u00f6lte, a rendelkez\u00e9sre \u00e1ll\u00f3 olt\u00f3anyagok sz\u00e1ma elegend\u0151 ahhoz, hogy Magyarorsz\u00e1g ne csup\u00e1n a hat\u00e1rain bel\u00fcl \u00e9l\u0151 magyarokra gondoljon, hanem a k\u00e1rp\u00e1taljaiakra is. Elmondta, a hat\u00e1rmenti t\u00e9rs\u00e9gb\u0151l a k\u00e1rp\u00e1taljai az egyetlen magyar k\u00f6z\u00f6ss\u00e9g, amelynek nem biztos\u00edtott az olt\u00f3anyag-el\u00e9r\u00e9s.\nMagyarorsz\u00e1g \u00f6nell\u00e1t\u00f3 lehet olt\u00f3anyagokb\u00f3l\nArra a k\u00e9rd\u00e9sre, hogy a debreceni vakcinagy\u00e1r mi\u00e9rt \u00e9ppen Sinopharm-olt\u00e1st fog gy\u00e1rtani, mi\u00e9rt nem magyar fejleszt\u00e9s\u0171 mRNS-alap\u00fa olt\u00e1st, Guly\u00e1s Gergely azt mondta: a gy\u00e1r magyar olt\u00f3anyagot fog gy\u00e1rtani, de v\u00e1llal majd b\u00e9rgy\u00e1rt\u00e1st is, ak\u00e1r nyugatit, ak\u00e1r keletit, amerikait vagy k\u00ednait, de a f\u0151 profil a magyar olt\u00f3anyag lesz.\n\u00a0\u00a0\u00a0\u00a0Arr\u00f3l is besz\u00e9lt, hogy t\u00f6bb sz\u00e1zezer adag vakcina \u00e1ll rendelkez\u00e9sre, erre k\u00e9s\u0151bb sz\u00fcks\u00e9g lehet, mert nem z\u00e1rhat\u00f3 ki, hogy harmadik olt\u00e1s is kell majd. Ugyanakkor Magyarorsz\u00e1g seg\u00edt azoknak az orsz\u00e1goknak, amelyek az \u00e1toltotts\u00e1ggal nem \u00e1llnak olyan j\u00f3l, mint mi - f\u0171zte hozz\u00e1.\nMindegyik vakcina biztons\u00e1gos\u00a0\u00a0\u00a0\u00a0 \n\u00a0Kit\u00e9rt r\u00e1: k\u00e9tmilli\u00f3an vannak, akiknek sem olt\u00e1s, sem a betegs\u00e9gen \u00e1tes\u00e9s nem biztos\u00edt v\u00e9detts\u00e9get, \u0151ket arra biztatj\u00e1k, hogy oltass\u00e1k be magukat.\n\u00a0 Ez nem k\u00f6telez\u0151, szabads\u00e1g \u00e9s felel\u0151ss\u00e9g van, ezzel \u00e9lhet mindenki - mondta.Megjegyezte: az\u00e9rt sz\u00fcntett\u00e9k meg az id\u0151pontfoglal\u00e1s lehet\u0151s\u00e9g\u00e9t az AstraZeneca-vakcin\u00e1ra, mert a regisztr\u00e1ci\u00f3n\u00e1l nem volt r\u00e1 ig\u00e9ny, ugyanakkor a v\u00e1laszt\u00e9k az olt\u00f3anyagokb\u00f3l sz\u00e9lesebb, mint b\u00e1rhol a vil\u00e1gon.\n\u00a0\u00a0\u00a0\u00a0\"Sz\u00edntiszta\" orvosi k\u00e9rd\u00e9snek nevezte azt, hogy lehet\u0151v\u00e9 teszik-e, hogy az \u00e9rintettek az els\u0151 AstraZeneca-olt\u00e1s ut\u00e1n m\u00e1sodj\u00e1ra m\u00e1s nyugati vakcin\u00e1t kapjanak. Hozz\u00e1tette: az AstraZeneca az egyik legjobb, legbiztons\u00e1gosabb, legnagyobb v\u00e9detts\u00e9get biztos\u00edt\u00f3 olt\u00f3anyag.\n\u00a0\u00a0\u00a0\u00a0A miniszter egyel\u0151re m\u00e9g nem tartja elk\u00e9pzelhet\u0151nek, hogy mag\u00e1nszolg\u00e1ltat\u00f3kn\u00e1l is el\u00e9rhet\u0151 legyen a koronav\u00edrus elleni vakcina.\n\u00a0\u00a0\u00a0\u00a0Besz\u00e1molt arr\u00f3l is, hogy m\u00e1jus 31-vel bez\u00e1rt a kiskunhalasi mobil j\u00e1rv\u00e1nyk\u00f3rh\u00e1z, mert a betegell\u00e1t\u00e1si feladatok cs\u00f6kken\u00e9se nem teszi sz\u00fcks\u00e9gess\u00e9 a m\u0171k\u00f6d\u00e9s\u00e9t. K\u00f6z\u00f6lte, az eg\u00e9szs\u00e9g\u00fcgyi rendszernek olyan tartal\u00e9ka az int\u00e9zm\u00e9ny, amely baj eset\u00e9n b\u00e1rmikor bevethet\u0151.\n\u00a0\u00a0\u00a0\u00a0A miniszter a rakt\u00e1rban l\u00e9v\u0151 l\u00e9legeztet\u0151g\u00e9pekr\u0151l azt mondta: az strat\u00e9giai tartal\u00e9k, amelyr\u0151l azt k\u00edv\u00e1nj\u00e1k, hogy soha t\u00f6bb\u00e9 ne legyen r\u00e1 sz\u00fcks\u00e9g, de jobb, ha van.\n\u00a0\u00a0\u00a0\u00a0Eml\u00e9keztetett: ebben a ciklusban az orvosi \u00e9s \u00e1pol\u00f3i fizet\u00e9sek is jelent\u0151sen emelkedtek, \u00e9s mivel megfesz\u00edtett er\u0151vel kellett helyt\u00e1llnia a j\u00e1rv\u00e1nyban az eg\u00e9szs\u00e9g\u00fcgynek, a korm\u00e1ny azt tervezi, hogy t\u00f6bbletszabads\u00e1got ad az eg\u00e9szs\u00e9g\u00fcgyi dolgoz\u00f3knak.\nMTI 2021. j\u00fanius 3.\n\u00a0\n\n\n"}]