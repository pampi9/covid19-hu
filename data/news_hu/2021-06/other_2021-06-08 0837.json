[{"date": "2021-06-08 08:37", "url": "https://koronavirus.gov.hu/cikkek/itm-219-ezer-forintot-kaphatnak-bertamogatasra-nem-jogosult-onfoglalkoztatok", "h1": "ITM: 219 ezer forintot kaphatnak a b\u00e9rt\u00e1mogat\u00e1sra nem jogosult \u00f6nfoglalkoztat\u00f3k", "body": "\nA korm\u00e1ny seg\u00edt azoknak a mikrov\u00e1llalkoz\u00e1soknak \u00e9s \u00f6nfoglalkoztat\u00f3knak is, akik alkalmazott h\u00edj\u00e1n nem voltak jogosultak az \u00e1gazati b\u00e9rt\u00e1mogat\u00e1sra - jelentette be Schanda Tam\u00e1s az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) keddi k\u00f6zlem\u00e9nye szerint.\n\n\nAz \u00e1llamtitk\u00e1r k\u00f6z\u00f6lte, a garant\u00e1lt b\u00e9rminimummal megegyez\u0151 \u00f6sszeget, 219 ezer forintot kaphatnak a vesz\u00e9lyhelyzeti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9get folytat\u00f3 \u00f6nfoglalkoztat\u00f3k. Az egyszeri t\u00e1mogat\u00e1s mintegy 100-120 ezer \u00e9rintett, m\u00e1sok mellett p\u00e9ld\u00e1ul fodr\u00e1szok, kozmetikusok, idegenvezet\u0151k, el\u0151ad\u00f3m\u0171v\u00e9szek \u00e9s aut\u00f3siskolai oktat\u00f3k sz\u00e1m\u00e1ra k\u00f6nny\u00edtheti meg az \u00fajraindul\u00e1st.\n\u00a0\u00a0\u00a0\u00a0A koronav\u00edrus miatt, az emberi \u00e9let \u00e9s eg\u00e9szs\u00e9g v\u00e9delme \u00e9rdek\u00e9ben sz\u00fcks\u00e9gess\u00e9 v\u00e1lt vesz\u00e9lyhelyzeti int\u00e9zked\u00e9sek k\u00fcl\u00f6n\u00f6sen nagy terhet r\u00f3ttak a m\u0171k\u00f6d\u00e9s\u00fck sz\u00fcneteltet\u00e9s\u00e9re k\u00e9nyszer\u00fclt szektorokra. A v\u00e1llalkoz\u00e1sok nagyobbik h\u00e1nyad\u00e1nak talpon marad\u00e1s\u00e1t, a munkahelyek meg\u0151rz\u00e9s\u00e9t \u00e9rdemben seg\u00edtette az \u00e1gazati b\u00e9rt\u00e1mogat\u00e1s. Az alkalmazott n\u00e9lk\u00fcl m\u0171k\u00f6d\u0151 mikrov\u00e1llalkoz\u00e1sokn\u00e1l, \u00f6nfoglalkoztat\u00f3kn\u00e1l azonban ez az eszk\u00f6z nem kompenz\u00e1lhatta a bev\u00e9telek elmarad\u00e1s\u00e1t. A korm\u00e1ny ez\u00e9rt \u00fagy d\u00f6nt\u00f6tt, hogy 219 ezer forintos egyszeri t\u00e1mogat\u00e1st ny\u00fajt a kor\u00e1bbi korl\u00e1toz\u00e1sokban \u00e9rintett 100-120 ezer \u00f6nfoglalkoztat\u00f3nak, mikrov\u00e1llalkoz\u00e1snak - tett\u00e9k hozz\u00e1.\n\u00a0\u00a0\u00a0\u00a0A k\u00f6zlem\u00e9ny szerint az \"\u00d6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban\" f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak h\u00edj\u00e1n nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni. Az egyszer\u0171en kit\u00f6lthet\u0151, egyoldalas k\u00e9relem hamarosan el\u00e9rhet\u0151 lesz a korm\u00e1nyzati honlapon \u00e9s a munka.hu oldalon. Az ig\u00e9nyl\u00e9seket a j\u00e1r\u00e1si hivatalok foglalkoztat\u00e1si oszt\u00e1lyaira lehet beny\u00fajtani a vesz\u00e9lyhelyzet megsz\u0171n\u00e9s\u00e9ig.\n\u00a0\u00a0\u00a0\u00a0Schanda Tam\u00e1s hangs\u00falyozta: \"a korm\u00e1ny a m\u00e1jus v\u00e9g\u00e9n lez\u00e1rult b\u00e9rt\u00e1mogat\u00e1si programokkal id\u00e9n m\u00e1r t\u00f6bb mint 200 ezer munkahely meg\u0151rz\u00e9s\u00e9t seg\u00edtette. J\u00fanius elej\u00e9t\u0151l sz\u00e9lesebb k\u00f6rben vehet\u0151 ig\u00e9nybe a V\u00e1llalatok munkaer\u0151 t\u00e1mogat\u00e1sa, amely egy \u00e1ll\u00e1skeres\u0151 foglalkoztat\u00e1s\u00e1t f\u00e9l \u00e9ven \u00e1t \u00f6sszesen ak\u00e1r 600 ezer forinttal \u00f6szt\u00f6n\u00f6zheti. A statisztikai adatok szerint tart\u00f3san t\u00f6bb mint 4,5 milli\u00f3an dolgoznak Magyarorsz\u00e1gon, a hazai munkan\u00e9lk\u00fclis\u00e9gi r\u00e1ta a negyedik legalacsonyabb Eur\u00f3p\u00e1ban, a j\u00e1rv\u00e1nyhelyzet ideje alatt a kor\u00e1bbival l\u00e9nyeg\u00e9ben azonos \u00fctemben, folyamatosan emelkedtek a keresetek. Bebizonyosodott teh\u00e1t, hogy a munkaalap\u00fa gazdas\u00e1g \u00e9s t\u00e1rsadalom ki\u00e9p\u00edt\u00e9s\u00e9ben el\u00e9rt k\u00f6z\u00f6s eredm\u00e9nyeink a v\u00edrusv\u00e1ls\u00e1g ellen\u00e9re is fenntarthat\u00f3k\".\n\n\nMTI 2021. j\u00fanius 8.\n\n"}]