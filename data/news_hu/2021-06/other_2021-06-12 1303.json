[{"date": "2021-06-12 13:03", "url": "https://koronavirus.gov.hu/cikkek/kazahsztan-ervenyesnek-ismerte-el-magyar-vedettsegi-igazolvanyt", "h1": " Kazahszt\u00e1n \u00e9rv\u00e9nyesnek ismerte el a magyar v\u00e9detts\u00e9gi igazolv\u00e1nyt", "body": "\nA kazahszt\u00e1ni hat\u00f3s\u00e1gok bejelentett\u00e9k, hogy elfogadj\u00e1k a magyar, a thaif\u00f6ldi \u00e9s a mongol v\u00e9detts\u00e9gi igazolv\u00e1nyt, olt\u00e1si \u00fatlevelet - der\u00fclt ki az eg\u00e9szs\u00e9g\u00fcgyi miniszterhelyettes, Erlan Kijaszov orsz\u00e1gos tisztif\u0151orvos \u00e1ltal szombaton kiadott rendelet\u00e9b\u0151l.\n\nA dokumentum \u00e9rtelm\u00e9ben az eg\u00e9szs\u00e9g\u00fcgyi \u00e9s j\u00e1rv\u00e1ny\u00fcgyi ellen\u0151rz\u0151 szervek a hat\u00e1r\u00e1tkel\u0151helyeken utas\u00edt\u00e1st kapnak arra, hogy a h\u00e1rom orsz\u00e1g \u00e1llampolg\u00e1rait a v\u00e9detts\u00e9gi igazolv\u00e1nyok felmutat\u00e1sa mellett beengedj\u00e9k Kazahszt\u00e1nba.\n\u00a0\u00a0\u00a0\u00a0A rendeletben a hat\u00f3s\u00e1gok egyben szakmai aj\u00e1nl\u00e1sokat tettek a lakoss\u00e1g beolt\u00e1s\u00e1ra, valamint a vakcin\u00e1k t\u00e1rol\u00e1s\u00e1ra \u00e9s sz\u00e1ll\u00edt\u00e1s\u00e1ra.\n\u00a0\u00a0\u00a0\u00a0Kazahszt\u00e1nban febru\u00e1r elsej\u00e9n kezd\u0151d\u00f6tt el az olt\u00e1si kamp\u00e1ny az orosz Szputnyik V v\u00e9d\u0151olt\u00e1ssal. \u00c1prilis 26-\u00e1t\u00f3l megindult a koronav\u00edrus ellen helyben kifejlesztett vakcina, a KazVak bead\u00e1sa is.\n\u00a0\u00a0\u00a0\u00a0Emellett \u00e1prilis v\u00e9g\u00e9n a kazah Nemzeti J\u00f3l\u00e9ti Alap\u00edtv\u00e1ny a k\u00ednai Sinopharm gy\u00f3gyszeripari v\u00e1llalatt\u00f3l egymilli\u00f3 adag HayatVax t\u00edpus\u00fa v\u00e9d\u0151olt\u00e1st v\u00e1s\u00e1rolt. Ezen k\u00edv\u00fcl j\u00fanius elej\u00e9n az orsz\u00e1gba \u00e9rkezett a k\u00ednai Sinovac Biotech gy\u00f3gyszerpari c\u00e9g \u00e1ltal gy\u00e1rtott CoronaVac v\u00e9d\u0151olt\u00e1s els\u0151 f\u00e9lmilli\u00f3s sz\u00e1ll\u00edtm\u00e1nya.\n\u00a0 \u00a0 \u00a0M\u00e1r tizenh\u00e1rom orsz\u00e1ggal sz\u00fcletett meg\u00e1llapod\u00e1s az olt\u00e1si igazolv\u00e1nyok k\u00f6lcs\u00f6n\u00f6s elismer\u00e9s\u00e9r\u0151l - a Magyarorsz\u00e1gon haszn\u00e1lt valamennyi vakcin\u00e1val t\u00f6rt\u00e9nt olt\u00e1s eset\u00e9ben -, valamint egym\u00e1s \u00e1llampolg\u00e1rainak beenged\u00e9s\u00e9r\u0151l. Ezek az orsz\u00e1gok Bahrein, Ciprus, Csehorsz\u00e1g, \u00c9szak-Maced\u00f3nia, Georgia, Horv\u00e1torsz\u00e1g, Moldova, Mong\u00f3lia, Montenegr\u00f3, Szerbia, Szlov\u00e1kia, Szlov\u00e9nia \u00e9s T\u00f6r\u00f6korsz\u00e1g.\n\nMTI 2021. j\u00fanius 12.\n\n"}]