[{"date": "2021-06-01 08:24", "url": "https://koronavirus.gov.hu/cikkek/itm-tizezrek-elhelyezkedeset-segitheti-kibovitett-vallalatok-munkaero-tamogatasa-program", "h1": "ITM: t\u00edzezrek elhelyezked\u00e9s\u00e9t seg\u00edtheti a kib\u0151v\u00edtett V\u00e1llalatok munkaer\u0151 t\u00e1mogat\u00e1sa program", "body": "\nH\u00e9tf\u0151n ig\u00e9nyelhett\u00e9k utolj\u00e1ra az \u00e1gazati b\u00e9rt\u00e1mogat\u00e1st a koronav\u00edrus miatt neh\u00e9z helyzetbe ker\u00fclt szektorok v\u00e1llalkoz\u00e1sai. Tavaly november \u00f3ta mintegy 30 ezer c\u00e9g k\u00e9rt korm\u00e1nyzati seg\u00edts\u00e9get 180 ezer munkav\u00e1llal\u00f3ja megtart\u00e1s\u00e1hoz - jelentette be kedden Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) strat\u00e9giai \u00e9s parlamenti \u00e1llamtitk\u00e1ra. A miniszt\u00e9rium k\u00f6zlem\u00e9ny\u00e9ben hozz\u00e1tette, keddt\u0151l m\u00e1r b\u00e1rmelyik, legal\u00e1bb egy h\u00f3napja regisztr\u00e1lt \u00e1ll\u00e1skeres\u0151t munk\u00e1hoz juttathatja a kib\u0151v\u00edtett V\u00e1llalatok munkaer\u0151 t\u00e1mogat\u00e1sa program.\n\n\nAz \u00e1gazati b\u00e9rt\u00e1mogat\u00e1s a j\u00e1rv\u00e1ny miatt a legnehezebb helyzetbe ker\u00fclt szektorok - els\u0151sorban a turizmus \u00e9s a vend\u00e9gl\u00e1t\u00e1s - c\u00e9geinek talpon marad\u00e1s\u00e1hoz j\u00e1rult hozz\u00e1 - r\u00e9szletezte Schanda Tam\u00e1s. A programban a t\u00e1mogatott munkav\u00e1llal\u00f3k b\u00e9r\u00e9nek fel\u00e9t t\u00e9r\u00edtett\u00e9k meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedte, ezzel a munkab\u00e9r mintegy k\u00e9tharmad\u00e1t fedezte - tette hozz\u00e1.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1s \u00f6sszesen t\u00f6bb mint 87 milli\u00e1rd forinttal j\u00e1rult hozz\u00e1 a munkahelyek meg\u0151rz\u00e9s\u00e9hez. A legt\u00f6bb k\u00e9relmet Budapesten ny\u00fajtott\u00e1k be, de sz\u00e1mottev\u0151 volt az \u00e9rdekl\u0151d\u00e9s a program ir\u00e1nt Pest, Gy\u0151r-Moson-Sopron, Hajd\u00fa-Bihar \u00e9s Csongr\u00e1d-Csan\u00e1d megy\u00e9kben is. Az \u00e9rintett munkav\u00e1llal\u00f3k k\u00e9tharmada mikro- \u00e9s kisv\u00e1llalkoz\u00e1sokn\u00e1l dolgozik, t\u00f6bb mint fel\u00fck a sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s, k\u00f6zel negyed\u00fck pedig a kereskedelem, g\u00e9pj\u00e1rm\u0171jav\u00edt\u00e1s szektorban. A meg\u00edt\u00e9lt t\u00e1mogat\u00e1sok t\u00f6bb mint 99 sz\u00e1zal\u00e9k\u00e1t m\u00e1r ki is fizett\u00e9k a c\u00e9geknek.\n\u00a0\u00a0\u00a0\u00a0Az \u00e1llamtitk\u00e1r elmondta: a korm\u00e1ny a tov\u00e1bbiakban is \u00f6szt\u00f6nzi a foglalkoztat\u00e1s b\u0151v\u00edt\u00e9s\u00e9t. J\u00fanius elsej\u00e9t\u0151l sz\u00e9lesebb k\u00f6r sz\u00e1m\u00e1ra \u00e9rhet\u0151 el a V\u00e1llalatok munkaer\u0151 t\u00e1mogat\u00e1sa program, amelybe a fiatal \u00e1ll\u00e1skeres\u0151k mellett ny\u00e1rt\u00f3l minden, legal\u00e1bb egy h\u00f3napja regisztr\u00e1lt \u00e1ll\u00e1skeres\u0151 bekapcsol\u00f3dhat. A t\u00e1mogat\u00e1s m\u00e9rt\u00e9ke teljes munkaid\u0151s foglalkoztat\u00e1s eset\u00e9n havonta a b\u00e9rk\u00f6lts\u00e9g - vagyis a brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3 - fele, de legfeljebb 100 ezer forint lehet. A foglalkoztat\u00f3k az eddigi \u00f6t h\u00f3nap helyett f\u00e9l \u00e9vig kaphatj\u00e1k az \u00f6sszesen \u00edgy ak\u00e1r 600 ezer forintra r\u00fag\u00f3 t\u00e1mogat\u00e1st. A program t\u00f6bb t\u00edzezer \u00e1ll\u00e1skeres\u0151 elhelyezked\u00e9s\u00e9t teheti lehet\u0151v\u00e9.\n\u00a0\u00a0\u00a0\u00a0A V\u00e1llalkoz\u00e1sok munkaer\u0151 t\u00e1mogat\u00e1s\u00e1ra folyamatosan lehet jelentkezni a helyileg illet\u00e9kes j\u00e1r\u00e1si hivatalok foglalkoztat\u00e1si oszt\u00e1lyain\u00e1l. A r\u00e9szletes felt\u00e9telek \u00e9s dokument\u00e1ci\u00f3 a munka.hu honlapon \u00e9rhet\u0151 el.\n\u00a0\u00a0\u00a0\u00a0Schanda Tam\u00e1s hozz\u00e1tette: a munkaalap\u00fa gazdas\u00e1g \u00e9s t\u00e1rsadalom ki\u00e9p\u00edt\u00e9s\u00e9ben el\u00e9rt eredm\u00e9nyek a j\u00e1rv\u00e1nyhelyzetben is fenntarthat\u00f3nak bizonyultak. A tavaly j\u00faniusi foglalkoztat\u00e1si m\u00e9lyponthoz k\u00e9pest t\u00f6bb mint 100 ezerrel cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma Magyarorsz\u00e1gon. A korm\u00e1nyzati gazdas\u00e1gv\u00e9delmi int\u00e9zked\u00e9seknek is k\u00f6sz\u00f6nhet\u0151en \u00edgy tart\u00f3san 4,5 milli\u00f3n\u00e1l t\u00f6bben dolgoznak Magyarorsz\u00e1gon.\n\n\nMTI 2021. j\u00fanius 1., kedd 7:22\n\n"}]