[{"date": "2021-06-29 12:05", "url": "https://koronavirus.gov.hu/cikkek/novak-tobbletforrast-kell-biztositani-kulturstrategiai-intezmenyeknek", "h1": "Nov\u00e1k: t\u00f6bbletforr\u00e1st kell biztos\u00edtani a kult\u00farstrat\u00e9giai int\u00e9zm\u00e9nyeknek", "body": "\nT\u00f6bbletforr\u00e1st kell biztostani a kult\u00farstrat\u00e9giai int\u00e9zm\u00e9nyeknek ahhoz, hogy a kult\u00fara ism\u00e9t min\u00e9l sz\u00e9lesebb k\u00f6rben el\u00e9rhet\u0151 legyen - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden, a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se ut\u00e1n tartott budapesti sajt\u00f3t\u00e1j\u00e9koztat\u00f3n.\n\n\nNov\u00e1k Katalin hangs\u00falyozta: ahhoz, hogy a kultur\u00e1lis \u00e9let \u00fajraindulhasson, forr\u00e1sokra van sz\u00fcks\u00e9g.\n\u00a0\u00a0\u00a0\u00a0Olyan t\u00e1mogat\u00e1sokat, programokat kell meghirdetni, amelyek eljutnak a kult\u00fara r\u00e9sztvev\u0151ih\u00f6z - mondta.\n\u00a0\u00a0\u00a0\u00a0Nov\u00e1k Katalin hozz\u00e1tette: az \u00e1ltala vezetett operat\u00edv t\u00f6rzs azt is javasolja a korm\u00e1nynak, hogy adjon t\u00e1mogat\u00e1st a fesztiv\u00e1loknak, ak\u00e1r a kistelep\u00fcl\u00e9seken is.\n\u00a0\u00a0\u00a0\u00a0K\u00f6zl\u00e9se szerint a t\u00f6rzs \u00fcl\u00e9s\u00e9n arr\u00f3l is t\u00e1rgyaltak, hogy a l\u00e1tv\u00e1ny-csapatsport\u00e1gakat \u00e9rint\u0151 TAO-t\u00e1mogat\u00e1s jelenlegi 100 milli\u00e1rd forintos \u00f6sszeg\u00e9t emelj\u00e9k vissza a kor\u00e1bbi 125 milli\u00e1rd forintra.\n\u00a0\u00a0\u00a0\u00a0Ennek c\u00e9lja, hogy a sportszervezetek t\u00f6bb t\u00e1mogat\u00e1st kaphassanak, \u00e9s ez\u00e1ltal min\u00e9l jobban m\u0171k\u00f6dhessenek. A c\u00e9gek vagy a m\u0171k\u00f6d\u00e9st, vagy a m\u00e1r fut\u00f3 programokat t\u00e1mogathatj\u00e1k t\u00e1rsas\u00e1gi ad\u00f3jukkal - tette hozz\u00e1 a miniszter.\n\u00a0\u00a0\u00a0\u00a0Nov\u00e1k Katalin a j\u00e1rv\u00e1ny esetleges negyedik hull\u00e1m\u00e1val kapcsolatos k\u00e9rd\u00e9sre azt v\u00e1laszolta: elk\u00e9pzelhet\u0151, hogy lesz negyedik hull\u00e1m, de az nem olyan lesz, mint a kor\u00e1bbiak, mert Magyarorsz\u00e1gon mintegy 5,5 milli\u00f3 ember be van oltva, \u00e9s ezzel v\u00e9dekezni lehet a j\u00e1rv\u00e1ny ellen.\n\u00a0\u00a0\u00a0\u00a0A pedofilt\u00f6rv\u00e9nnyel \u00f6sszef\u00fcgg\u00e9sben azt mondta: nem lepte meg, hogy a t\u00f6rv\u00e9nynek nemzetk\u00f6zi visszhangja lett, mert a magyar belpolitikai esem\u00e9nyekre k\u00fcl\u00f6n\u00f6s figyelem ir\u00e1nyul.\n\u00a0\u00a0\u00a0\u00a0A miniszter jellemz\u0151nek nevezte, hogy v\u00e9lem\u00e9nynyilv\u00e1n\u00edt\u00e1s el\u0151tt nem t\u00e1j\u00e9koz\u00f3dnak az emberek, ezt mutatja szerinte a t\u00f6bb eur\u00f3pai uni\u00f3s tag\u00e1llam \u00e1ltal al\u00e1\u00edrt nyilatkozat is, amelyben nem teljes k\u00f6r\u0171en id\u00e9zt\u00e9k a jogszab\u00e1lyt.\n\u00a0\u00a0\u00a0\u00a0Vashegyi Gy\u00f6rgy, a Magyar M\u0171v\u00e9szeti Akad\u00e9mia eln\u00f6ke elmondta: a Nemzeti Kultur\u00e1lis Tan\u00e1cs arra k\u00e9ri a korm\u00e1nyt, hogy s\u00fcrg\u0151sen fogadja el a kult\u00farstrat\u00e9giai int\u00e9zm\u00e9nyek hossz\u00fa t\u00e1v\u00fa m\u0171k\u00f6d\u00e9s\u00e9hez sz\u00fcks\u00e9ges forr\u00e1sokat biztos\u00edt\u00f3, a 2021-2025-\u00f6s id\u0151szakra vonatkoz\u00f3 csomagot.\n\u00a0\u00a0\u00a0\u00a0Az int\u00e9zked\u00e9s id\u00e9n 19, j\u00f6v\u0151re 20 milli\u00e1rd forint t\u00f6bbletforr\u00e1st biztos\u00edtana a kult\u00far\u00e1nak, valamint kisebb t\u00e9telek is el\u00e9rhet\u0151k lenn\u00e9nek ebben az \u00f6t\u00e9ves id\u0151szakban - k\u00f6z\u00f6lte. \u00a0\u00a0\u00a0\u00a0Hozz\u00e1tette: a csomag a kiemelt nagy projekteket nem \u00e9rinti, de magas sz\u00ednvonal\u00fa, kisz\u00e1m\u00edthat\u00f3 m\u0171k\u00f6d\u00e9sre ad keretet a t\u00f6bbletforr\u00e1soknak k\u00f6sz\u00f6nhet\u0151en.\n\u00a0\u00a0\u00a0\u00a0Fekete P\u00e9ter, az Emberi Er\u0151forr\u00e1sok Miniszt\u00e9rium\u00e1nak (Emmi) kult\u00far\u00e1\u00e9rt felel\u0151s \u00e1llamtitk\u00e1ra elmondta, hogy a kultur\u00e1lis \u00e1gazat dolgoz\u00f3i a koronav\u00edrus-j\u00e1rv\u00e1ny alatt is dolgoztak: el\u0151k\u00e9sz\u00edtett\u00e9k azokat a programokat, amelyekkel most kinyithatj\u00e1k kapuikat a kultur\u00e1lis int\u00e9zm\u00e9nyek.\n\u00a0\u00a0\u00a0\u00a0A K\u00f6sz\u00f6nj\u00fck, Magyarorsz\u00e1g! programban mintegy 500-500 ezer forintot adtak 2800 m\u0171v\u00e9sznek, hogy abb\u00f3l kultur\u00e1lis programot k\u00e9sz\u00edtsenek - mondta, hozz\u00e1f\u0171zve: ennek k\u00f6sz\u00f6nhet\u0151en jelenleg 4000-4500 olyan program \u00e1ll rendelkez\u00e9sre, amelyet m\u00e1r el\u0151re kifizettek.\n\u00a0\u00a0\u00a0\u00a0A D\u00e9ryn\u00e9 Programban utaz\u00f3 sz\u00ednh\u00e1zi csomagot \u00e1ll\u00edtottak \u00f6ssze, amelynek r\u00e9szek\u00e9nt t\u00f6bb ezer el\u0151ad\u00e1s jut el az orsz\u00e1g legkisebb telep\u00fcl\u00e9seire is, a T\u00e9rzene Programban pedig valamennyi \u00f6tezern\u00e9l t\u00f6bb lakos\u00fa telep\u00fcl\u00e9sen lehet\u0151s\u00e9g van arra, hogy adott id\u0151pontban a k\u00f6ztereken klasszikus zen\u00e9t j\u00e1tszanak - mondta.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte: a M\u00fazeumok \u00c9jszak\u00e1j\u00e1n k\u00f6r\u00fclbel\u00fcl 60 sz\u00e1zal\u00e9kos volt az aktivit\u00e1s a kor\u00e1bbi \u00e9vekhez k\u00e9pest, ez\u00e9rt a kultur\u00e1lis \u00e1gazat feladata az is, hogy \"kicsalogassa az embereket a lak\u00e1sukb\u00f3l\".\n\u00a0\nMTI 2021. j\u00fanius 29.\n\n"}]