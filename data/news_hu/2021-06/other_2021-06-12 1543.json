[{"date": "2021-06-12 15:43", "url": "https://koronavirus.gov.hu/cikkek/koronavirus-kedvezoek-az-uzletek-ket-honapja-tarto-ellenorzesenek-tapasztalatai", "h1": "Koronav\u00edrus: kedvez\u0151ek az \u00fczletek k\u00e9t h\u00f3napja tart\u00f3 ellen\u0151rz\u00e9s\u00e9nek tapasztalatai", "body": "\nA fogyaszt\u00f3v\u00e9delmi hat\u00f3s\u00e1g t\u00f6bbek k\u00f6z\u00f6tt az \u00fczlethelyis\u00e9g m\u00e9ret\u00e9vel ar\u00e1nyos l\u00e9tsz\u00e1mkorl\u00e1toz\u00e1sok betart\u00e1s\u00e1t, a v\u00e1s\u00e1rl\u00f3terek \u00e9s a bev\u00e1s\u00e1rl\u00f3kocsik folyamatos fert\u0151tlen\u00edt\u00e9s\u00e9t, a vev\u0151knek sz\u00e1nt k\u00e9zfert\u0151tlen\u00edt\u0151k kihelyez\u00e9s\u00e9t k\u00e9ri sz\u00e1mon az \u00fczemeltet\u0151k\u00f6n.\n\n\n\u00a0\"Az Eur\u00f3p\u00e1ban \u00e9lenj\u00e1r\u00f3 magyar \u00e1toltotts\u00e1gi adatoknak k\u00f6sz\u00f6nhet\u0151en \u00e1prilis eleje \u00f3ta v\u00e1s\u00e1rolhatunk \u00fajra a nem napi fogyaszt\u00e1si cikket forgalmaz\u00f3 boltokban is. A fogyaszt\u00f3v\u00e9delem a vev\u0151k \u00e9s kereskedelmi dolgoz\u00f3k eg\u00e9szs\u00e9g\u00e9re \u00fcgyelve imm\u00e1r k\u00e9t h\u00f3napja folyamatosan ellen\u0151rzi a v\u00e9delmi int\u00e9zked\u00e9sek betart\u00e1s\u00e1t\" - mondta Schanda Tam\u00e1s. Az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese hozz\u00e1tette, a tapasztalatok szerint a v\u00e1llalkoz\u00e1sok t\u00f6bbs\u00e9ge meg\u00e9rtette, elfogadta,\u00a0\u00a0\u00e9s megfelel\u0151en \u00e9rv\u00e9nyes\u00edti az el\u0151\u00edr\u00e1sokat.\nA f\u0151v\u00e1rosi \u00e9s megyei korm\u00e1nyhivatalok munkat\u00e1rsai eddig \u00f6sszesen 3 370 \u00fczletben fordultak meg. 433 kereskedelmi egys\u00e9g eset\u00e9ben tapasztaltak jogs\u00e9rt\u00e9st, \u00edgy a kifog\u00e1sol\u00e1si ar\u00e1ny 13 sz\u00e1zal\u00e9k alatti. A leggyakrabban a k\u00e9zfert\u0151tlen\u00edt\u0151t nem biztos\u00edtott\u00e1k a v\u00e1s\u00e1rl\u00f3ik sz\u00e1m\u00e1ra a boltok. A mulaszt\u00e1son \u00e9rt \u00fczletek t\u00f6bb mint fele, 54 sz\u00e1zal\u00e9ka m\u00e1r az ellen\u0151rz\u00e9s alatt p\u00f3tolta a felt\u00e1rt hi\u00e1nyoss\u00e1got.\n\u00a0\u00a0\u00a0\u00a0167 kereskedelmi egys\u00e9gn\u00e9l az ut\u00f3ellen\u0151rz\u00e9s is megt\u00f6rt\u00e9nt, a szakemberek m\u00e1sodik l\u00e1togat\u00e1sukon jellemz\u0151en nem tal\u00e1ltak kifog\u00e1solnival\u00f3t. H\u00e1rom Csongr\u00e1d-Csan\u00e1d megyei p\u00e9ks\u00e9g eset\u00e9ben azonban tov\u00e1bbra is fenn\u00e1llt a kor\u00e1bban meg\u00e1llap\u00edtott jogs\u00e9rt\u00e9s. A szab\u00e1lyok megszeg\u00e9se miatt az \u00fczemeltet\u0151 v\u00e1llalkoz\u00e1sra 200 ezer forintos k\u00f6zigazgat\u00e1si b\u00edrs\u00e1got szabtak ki.\n\"A k\u00e9t h\u00f3napja zajl\u00f3 fogyaszt\u00f3v\u00e9delmi ellen\u0151rz\u00e9sek azt mutatj\u00e1k, hogy az \u00fczletek tiszt\u00e1ban vannak a jogszab\u00e1lyi el\u0151\u00edr\u00e1sokkal, megfelel\u0151en gondoskodnak azok betart\u00e1s\u00e1r\u00f3l \u00e9s betartat\u00e1s\u00e1r\u00f3l, egy\u00fcttm\u0171k\u00f6d\u0151ek az esetleges hib\u00e1k jav\u00edt\u00e1s\u00e1ban\" - \u00f6sszegezte az eddigi tapasztalatokat a miniszterhelyettes. \"A korm\u00e1ny t\u00f6bbf\u00e9le t\u00e1mogat\u00e1ssal is megh\u00e1l\u00e1lja a keresked\u0151k p\u00e9ld\u00e1s helyt\u00e1ll\u00e1s\u00e1t a j\u00e1rv\u00e1nyhelyzetben. A V\u00e1llalkoz\u00e1sok munkaer\u0151 t\u00e1mogat\u00e1sa programban egy \u00faj \u00e1ll\u00e1skeres\u0151 felt\u00e9tele eset\u00e9n f\u00e9l \u00e9vre ak\u00e1r 600 ezer forintot kaphatnak a c\u00e9gek, az ig\u00e9nyl\u0151k t\u00f6bb mint \u00f6t\u00f6de a kereskedelmi szektorb\u00f3l ker\u00fclt ki. Az \u00e1gazat \u00f6nfoglalkoztat\u00f3i is r\u00e9szes\u00fclhetnek az \u00fajraindul\u00e1s megk\u00f6nny\u00edt\u00e9s\u00e9t szolg\u00e1l\u00f3 egyszeri, 219 ezer forintos kompenz\u00e1ci\u00f3b\u00f3l\" - tette hozz\u00e1 Schanda Tam\u00e1s.\n\n\u00a0\u00a0\u00a0\u00a0Kiad\u00f3: Innov\u00e1ci\u00f3s \u00e9s Technol\u00f3giai Miniszt\u00e9rium\n\nMTI 2021. j\u00fanius 12.\n\u00a0\n\n"}]