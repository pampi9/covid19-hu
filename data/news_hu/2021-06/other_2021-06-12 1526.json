[{"date": "2021-06-12 15:26", "url": "https://koronavirus.gov.hu/cikkek/menczer-az-oltasi-program-sikerenek-koszonheto-hogy-gazdasag-ujrainditasarol-lehet-beszelni", "h1": "Menczer: az olt\u00e1si program siker\u00e9nek k\u00f6sz\u00f6nhet\u0151, hogy a gazdas\u00e1g \u00fajraind\u00edt\u00e1s\u00e1r\u00f3l lehet besz\u00e9lni", "body": "\n\u00a0Az\u00e9rt besz\u00e9lhet\u00fcnk m\u00e1r a gazdas\u00e1g \u00fajraind\u00edt\u00e1s\u00e1r\u00f3l, mert a magyar olt\u00e1si program az egyik legsikeresebb az Eur\u00f3pai Uni\u00f3ban - mondta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra szombaton a Facebookon.\n\n\n\u00a0Menczer Tam\u00e1s a k\u00f6z\u00f6ss\u00e9gi oldal\u00e1n megosztott vide\u00f3ban jelezte, a gazdas\u00e1g \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzset Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter vezeti.\n\u00a0\u00a0\u00a0\u00a0Hangs\u00falyozta, hogy mivel Magyarorsz\u00e1g az olt\u00e1si rangsorban az els\u0151 vagy a m\u00e1sodik helyen van, ez\u00e9rt \"mi m\u00e1r \u00e1t tudunk t\u00e9rni a t\u00f6meges olt\u00e1sokr\u00f3l a k\u00e9szenl\u00e9ti olt\u00e1sokra\".\n\u00a0\u00a0\u00a0\u00a0\"A magyar olt\u00e1si program sikere ember\u00e9leteket jelent\" - fogalmazott az \u00e1llamtitk\u00e1r. Hozz\u00e1tette: a sikeres program azt is jelenti, hogy legal\u00e1bb m\u00e1sf\u00e9l h\u00f3nappal kor\u00e1bban kaphatt\u00e1k vissza az emberek a szabads\u00e1gukat.\n\u00a0\u00a0\u00a0\u00a0Ez a m\u00e1sf\u00e9l h\u00f3nap - Menczer Tam\u00e1s szerint - 1 sz\u00e1zal\u00e9kos pluszt jelent a magyar GDP-ben, vagyis \"a magyar olt\u00e1si program sikere p\u00e9nzt is jelent Magyarorsz\u00e1gnak. Mostant\u00f3l a magyar gazdas\u00e1g \u00fajraind\u00edt\u00e1s\u00e1n van a f\u00f3kusz\" - sz\u00f6gezte le az \u00e1llamtitk\u00e1r.\n\nMTI 2021. j\u00fanius 12.\n\n"}]