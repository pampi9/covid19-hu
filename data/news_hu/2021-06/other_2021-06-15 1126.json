[{"date": "2021-06-15 11:26", "url": "https://koronavirus.gov.hu/cikkek/szijjarto-az-emberek-gyors-beoltasanak-koszonhetoen-magyar-gazdasag-indult-ujra-elsokent", "h1": "Szijj\u00e1rt\u00f3: az emberek gyors beolt\u00e1s\u00e1nak k\u00f6sz\u00f6nhet\u0151en a magyar gazdas\u00e1g indult \u00fajra els\u0151k\u00e9nt Eur\u00f3p\u00e1ban", "body": "\nHatalmas \u00e9rdeme valamennyi magyar embernek, hogy haz\u00e1nk tudta adni a legsikeresebb eg\u00e9szs\u00e9g\u00fcgyi \u00e9s a legsikeresebb gazdas\u00e1gi v\u00e1laszt is a vil\u00e1gj\u00e1rv\u00e1nyra, aminek k\u00f6sz\u00f6nhet\u0151en a magyar gazdas\u00e1g indult \u00fajra els\u0151k\u00e9nt Eur\u00f3p\u00e1ban - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Kom\u00e1romban, a Foxconn elektronikai v\u00e1llalat beruh\u00e1z\u00e1sbejelent\u0151 sajt\u00f3t\u00e1j\u00e9koztat\u00f3j\u00e1n kedden.\n\n\u00a0\nA miniszter a t\u00e1rca k\u00f6zlem\u00e9nye szerint kiemelte: a vil\u00e1gj\u00e1rv\u00e1ny nemhogy lelass\u00edtotta, hanem m\u00e9g fel is gyors\u00edtotta a magyar gazdas\u00e1g dimenzi\u00f3v\u00e1lt\u00e1s\u00e1t, mivel sz\u00e1mos beruh\u00e1z\u00e1s a legfejlettebb \u00e9s legmodernebb informatikai technol\u00f3gi\u00e1kat hozta Magyarorsz\u00e1gra az elm\u00falt id\u0151szakban. Az elektronikai ipart kiszolg\u00e1l\u00f3 beruh\u00e1z\u00e1soknak h\u00e1la, siker\u00fclt jelent\u0151s m\u00e9rt\u00e9kben ler\u00f6vid\u00edteni a besz\u00e1ll\u00edt\u00f3 l\u00e1ncokat, amivel Magyarorsz\u00e1g er\u0151s \u00e9s fontos szerepl\u0151v\u00e9 tudott v\u00e1lni az ipar\u00e1gban - k\u00f6z\u00f6lte.\n\u00a0\u00a0\u00a0\u00a0\"A Foxconn \u00e9s a hozz\u00e1 hasonl\u00f3 v\u00e1llalati beruh\u00e1z\u00e1soknak k\u00f6sz\u00f6nhet\u0151en elmondhatjuk, hogy 36 ezerrel t\u00f6bben dolgoznak Magyarorsz\u00e1gon, mint egy esztend\u0151vel ezel\u0151tt \u00e9s a foglalkoztatottak sz\u00e1ma \u00fajra k\u00f6zel ker\u00fclt a 4,6 milli\u00f3hoz\" - hangs\u00falyozta a miniszter. Kiemelte: \"mindennek fontos felt\u00e9tele volt a korm\u00e1ny beruh\u00e1z\u00e1s-\u00f6szt\u00f6nz\u00e9ssel foglalkoz\u00f3 akci\u00f3terve, valamint, hogy a vil\u00e1gj\u00e1rv\u00e1ny alatt sem t\u00e9rt\u00fcnk le err\u0151l a bev\u00e1lt \u00fatr\u00f3l \u00e9s seg\u00e9ly helyett munk\u00e1t adtunk az embereknek.\"\n\u00a0\u00a0\u00a0\u00a0A beruh\u00e1z\u00e1sr\u00f3l sz\u00f3lva Szijj\u00e1rt\u00f3 P\u00e9ter elmondta, hogy ism\u00e9t egy keletr\u0151l \u00e9rkezett beruh\u00e1z\u00f3 \u00fajabb magyarorsz\u00e1gi fejleszt\u00e9s\u00e9t jelentheti be, hiszen a Foxconn csoport tagja a Cloud Network Technology Kft., ami egy 5 milli\u00e1rd forintos beruh\u00e1z\u00e1st hajt v\u00e9gre Kom\u00e1romban. Ennek nyom\u00e1n a c\u00e9g foglalkoztatotti l\u00e9tsz\u00e1ma el\u00e9ri a 600-at, valamint 17 ezer n\u00e9gyzetm\u00e9terrel n\u00f6veli a rakt\u00e1rkapacit\u00e1si ter\u00fclet\u00e9t, aminek nyom\u00e1n a v\u00e1llalat \u00fajabb megb\u00edz\u00e1sokat tud teljes\u00edteni a legnagyobb elektronikai c\u00e9gek ir\u00e1ny\u00e1ba.\n\u00a0\u00a0\u00a0\u00a0Mindehhez a korm\u00e1ny 1 milli\u00e1rd forintos t\u00e1mogat\u00e1st biztos\u00edt - mondta el a miniszter. Hozz\u00e1tette: \"a Foxconn-dolgoz\u00f3k t\u00f6bb mint 90 sz\u00e1zal\u00e9ka m\u00e1r be van oltva, ebb\u0151l fakad\u00f3an a v\u00e1llalat zavarmentesen tudott \u00fczemelni m\u00e9g a vil\u00e1gj\u00e1rv\u00e1ny legnehezebb id\u0151szak\u00e1ban is\".\n\nMTI 2021. j\u00fanius 15.\n\n"}]