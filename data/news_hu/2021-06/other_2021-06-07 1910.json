[{"date": "2021-06-07 19:10", "url": "https://koronavirus.gov.hu/cikkek/szijjarto-az-uj-beruhazasok-gazdasagi-ujrainditas-sikeret-jelzik", "h1": "Szijj\u00e1rt\u00f3: az \u00faj beruh\u00e1z\u00e1sok a gazdas\u00e1gi \u00fajraind\u00edt\u00e1s siker\u00e9t jelzik", "body": "\nA gazdas\u00e1gi \u00fajraind\u00edt\u00e1s siker\u00e9t jelzi, hogy a K\u00fclgazdas\u00e1gi \u00e9s K\u00fcl\u00fcgyminiszt\u00e9rium h\u00e9tf\u0151n h\u00e1rom beruh\u00e1z\u00e1st is bejelenthetett - mondta a t\u00e1rca vezet\u0151je h\u00e9tf\u0151n Budapesten, a Hanon Systems Hungary Kft. befektet\u00e9s\u00e9t ismertet\u0151 sajt\u00f3t\u00e1j\u00e9koztat\u00f3n.\n\nA h\u00e1rom beruh\u00e1z\u00e1s \u00f6ssz\u00e9rt\u00e9ke 96 milli\u00e1rd forint, amelyb\u0151l a Hanon Systems Hungary Kft. 18 milli\u00e1rd forinttal r\u00e9szesedik, 4,6 milli\u00e1rd forintos \u00e1llami hozz\u00e1j\u00e1rul\u00e1ssal. Az \u00f6sszegb\u0151l az elektromos aut\u00f3kba ker\u00fcl\u0151 kl\u00edmarendszerek gy\u00e1rt\u00e1si kapacit\u00e1s\u00e1t b\u0151v\u00edti - k\u00f6z\u00f6lte Szijj\u00e1rt\u00f3 P\u00e9ter.\n\u00a0\u00a0\u00a0\u00a0A d\u00e9l-koreai c\u00e9g 40 \u00faj munkahelyet is teremt a beruh\u00e1z\u00e1ssal, magyarorsz\u00e1gi alkalmazottainak sz\u00e1ma ezzel meghaladja a 2 ezret - tette hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter a t\u00e1vol-keleti \u00e1llam c\u00e9geit fontos befektet\u0151nek \u00e9s kiv\u00e1l\u00f3 technol\u00f3giafejleszt\u00e9si partnernek nevezte. A k\u00e9t orsz\u00e1g kapcsolatainak jelent\u0151s\u00e9g\u00e9t mutatja, hogy a k\u00e9toldal\u00fa kereskedelmi forgalom a tavalyi 28 sz\u00e1zal\u00e9kos b\u0151v\u00fcl\u00e9s ut\u00e1n az idei els\u0151 negyed\u00e9vben \u00fajabb 25 sz\u00e1zal\u00e9kkal n\u0151tt, D\u00e9l-Korea pedig ma m\u00e1r az \u00f6t legnagyobb befektet\u0151 k\u00f6z\u00e9 tartozik Magyarorsz\u00e1gon - hangs\u00falyozta.\n\u00a0\u00a0\u00a0\u00a0Az \u00fajraind\u00edt\u00e1s siker\u00e9hez az eredm\u00e9nyes olt\u00e1si kamp\u00e1ny \u00e9s a munkahelyteremt\u00e9sre \u00f6sszpontos\u00edt\u00f3 gazdas\u00e1gpolitika mellett kellett az is, hogy Magyarorsz\u00e1g meger\u0151s\u00edtse a kapcsolatait a vil\u00e1ggazdas\u00e1got egyre ink\u00e1bb meghat\u00e1roz\u00f3 T\u00e1vol-Kelettel - fogalmazott a miniszter. Megjegyezte, hogy m\u00e1sf\u00e9l \u00e9vtizede a glob\u00e1lis befektet\u00e9sek t\u00f6bb mint 80 sz\u00e1zal\u00e9k\u00e1t nyugatr\u00f3l finansz\u00edrozt\u00e1k, \u00e1m a keleti orsz\u00e1gok r\u00e9szesed\u00e9se m\u00e1ra el\u00e9rte az 50 sz\u00e1zal\u00e9kot.\n\u00a0\u00a0\u00a0\n\u00a0A sajt\u00f3t\u00e1j\u00e9koztat\u00f3n a Hanon Systems Hungary Kft. vez\u00e9rigazgat\u00f3ja kiemelte, hogy Magyarorsz\u00e1g 30 \u00e9ve biztos\u00edt a m\u0171k\u00f6d\u00e9s\u00fckh\u00f6z kedvez\u0151 felt\u00e9teleket, a c\u00e9g ugyanis 1991 \u00f3ta m\u0171k\u00f6dik itt. Min Sung hozz\u00e1tette, hogy k\u00f6teless\u00e9g\u00fcknek \u00e9rzik a hozz\u00e1j\u00e1rul\u00e1st a fenntarthat\u00f3s\u00e1ghoz, \u00e9s rem\u00e9lik, hogy a tev\u00e9kenys\u00e9g\u00fck a F\u00f6ld j\u00f6v\u0151j\u00e9t szolg\u00e1lja.\n\u00a0\u00a0\u00a0\u00a0Az 1986-ban alap\u00edtott Hanon Systems a vil\u00e1g egyik legnagyobb aut\u00f3ipari kl\u00edmatechnikai besz\u00e1ll\u00edt\u00f3ja. A d\u00e9l-koreai c\u00e9g vil\u00e1gszerte 51 gy\u00e1rt\u00f3 \u00fczemet \u00e9s 3 innov\u00e1ci\u00f3s k\u00f6zpontot m\u0171k\u00f6dtet, term\u00e9keit haszn\u00e1lja t\u00f6bbek k\u00f6z\u00f6tt a Ford, az Audi, a Volvo, Renault is.\n\u00a0\u00a0\u00a0\u00a0Sz\u00e9kesfeh\u00e9rv\u00e1ri \u00fczem\u00fck csaknem 1600 munkav\u00e1llal\u00f3val \u00e1ll\u00edt el\u0151 alkatr\u00e9szeket. A N\u00f3gr\u00e1d megyei R\u00e9ts\u00e1gon 2001-ben, P\u00e9csett pedig 2019-ben \u00e9p\u00edtettek \u00fajabb gy\u00e1rakat - olvashat\u00f3 a c\u00e9ges honlapon. Besz\u00e1mol\u00f3juk szerint a magyarorsz\u00e1gi v\u00e1llalat nett\u00f3 \u00e1rbev\u00e9tele 2019-ben meghaladta a 65 milli\u00e1rd forintot, 2020-ban az 58 milli\u00e1rd forintot, t\u00falnyom\u00f3r\u00e9szt k\u00fclf\u00f6ldi \u00e9rt\u00e9kes\u00edt\u00e9sekb\u0151l.\nMTI\n\n"}]