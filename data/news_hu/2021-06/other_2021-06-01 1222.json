[{"date": "2021-06-01 12:22", "url": "https://koronavirus.gov.hu/cikkek/varga-mihaly-jovore-folytatodik-az-adocsokkentesek-politikaja", "h1": "Varga Mih\u00e1ly: j\u00f6v\u0151re is folytat\u00f3dik az ad\u00f3cs\u00f6kkent\u00e9sek politik\u00e1ja", "body": "\nA korm\u00e1ny az\u00e9rt dolgozik, hogy j\u00f6v\u0151re is folytat\u00f3djon az ad\u00f3cs\u00f6kkent\u00e9sek politik\u00e1ja, ez\u00e9rt a beny\u00fajtott k\u00f6lts\u00e9gvet\u00e9si t\u00f6rv\u00e9nyjavaslat sz\u00e1mos ad\u00f3k\u00f6nny\u00edt\u00e9shez biztos\u00edt fedezetet - mondta a p\u00e9nz\u00fcgyminiszter kedden a Facebookra felt\u00f6lt\u00f6tt vide\u00f3j\u00e1ban.\n\n\nVarga Mih\u00e1ly p\u00e9ldak\u00e9nt eml\u00edtette a 25 \u00e9v alatti fiatalok szja-mentess\u00e9g\u00e9t, amely a gazdas\u00e1gi \u00fajraind\u00edt\u00e1si-akci\u00f3terv egyik fontos l\u00e9p\u00e9se. A miniszer szerint az int\u00e9zked\u00e9ssel a fiatalok \u00e9letkezd\u00e9s\u00e9t seg\u00edtik, hiszen ez\u00e1ltal az \u00e9ves fizet\u00e9s\u00fck ak\u00e1r f\u00e9lmilli\u00f3 forinttal lehet magasabb, \u00edgy sz\u00e1m\u00edt\u00e1saik szerint j\u00f6v\u0151re 140 milli\u00e1rd forint marad a fiatalokn\u00e1l.\n\u00a0\u00a0\u00a0\u00a0Kiemelte: 2022. j\u00falius elsej\u00e9n \u00fajabb 2 sz\u00e1zal\u00e9kponttal cs\u00f6kken a munka k\u00f6zterhe: megsz\u0171nik a 1,5 sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1s \u00e9s 0,5 sz\u00e1zal\u00e9kponttal m\u00e9rs\u00e9kl\u0151dik a szoci\u00e1lis hozz\u00e1j\u00e1rul\u00e1si ad\u00f3, ezzel \u00e9vente 250 milli\u00e1rd forint marad a v\u00e1llalkoz\u00e1sokn\u00e1l. Varga Mih\u00e1ly k\u00f6z\u00f6lte, ez\u00e1ltal \u00f6t \u00e9s f\u00e9l \u00e9v alatt csaknem a fel\u00e9re cs\u00f6kkentett\u00e9k a munka k\u00f6zterh\u00e9t, hiszen ez j\u00f6v\u0151 ny\u00e1rt\u00f3l 15 sz\u00e1zal\u00e9k lesz, 2016 december\u00e9ben azonban m\u00e9g 28,5 sz\u00e1zal\u00e9k volt.\n\u00a0\u00a0\u00a0\u00a0A p\u00e9nz\u00fcgyminiszter elmondta, az ad\u00f3cs\u00f6kkent\u00e9sekkel a legkisebb v\u00e1llalkoz\u00e1sokat is seg\u00edteni akarj\u00e1k, ez\u00e9rt kedvez\u0151bb\u00e9 v\u00e1lik az egy\u00e9ni v\u00e1llalkoz\u00f3k \u00e1tal\u00e1nyad\u00f3z\u00e1sa, az \u00e9ves minim\u00e1lb\u00e9r fel\u00e9ig nem kell szem\u00e9lyi j\u00f6vedelem ad\u00f3t fizetni\u00fck.\nSz\u00f3lt arr\u00f3l is, hogy a fel\u00e9re cs\u00f6kken a virtu\u00e1lis p\u00e9nzeket terhel\u0151 ad\u00f3, ami a kriptodeviz\u00e1k piac\u00e1t is kifeh\u00e9r\u00edtheti.\n\u00a0\u00a0\u00a0\u00a0A rezsics\u00f6kkent\u00e9st is fenn akarj\u00e1k tartani, ez\u00e9rt az energiaell\u00e1t\u00f3k j\u00f6vedelemad\u00f3j\u00e1ban a kor\u00e1bban keletkezett vesztes\u00e9gek besz\u00e1m\u00edthat\u00f3ak lesznek a t\u00e1rgy\u00e9vi nyeres\u00e9gbe - tette hozz\u00e1 a miniszter.\n\"Azon lesz\u00fcnk a k\u00f6vetkez\u0151 hetekben, hogy a k\u00f6lts\u00e9gvet\u00e9s \u00e9s az ad\u00f3t\u00f6rv\u00e9nyek elfogad\u00e1s\u00e1val biztos\u00edtott\u00e1 v\u00e1ljanak ezek az ad\u00f3cs\u00f6kkent\u00e9sek is\" - fogalmazott Varga Mih\u00e1ly.\n\nMTI 2021. j\u00fanius 1.\n\n"}]