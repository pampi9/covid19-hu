[{"date": "2021-06-22 22:23", "url": "https://koronavirus.gov.hu/cikkek/magyarorszag-szomszedos-orszagok-hatar-menten-lakoinak-felajanlja-vedooltast", "h1": "Magyarorsz\u00e1g a szomsz\u00e9dos orsz\u00e1gok hat\u00e1r ment\u00e9n lak\u00f3inak is felaj\u00e1nlja a v\u00e9d\u0151olt\u00e1st", "body": "\nMagyarorsz\u00e1g felaj\u00e1nlja a szomsz\u00e9dos orsz\u00e1goknak, hogy j\u00faliust\u00f3l a haz\u00e1nkkal k\u00f6z\u00f6s hat\u00e1rok ment\u00e9n \u00e9l\u0151k is felvehetik a koronav\u00edrus elleni v\u00e9d\u0151olt\u00e1st Magyarorsz\u00e1gon.\n\n\nEzzel haz\u00e1nk tov\u00e1bb n\u00f6veli a j\u00e1rv\u00e1ny elleni v\u00e9detts\u00e9g\u00e9t, \u00e9s a magyar lakoss\u00e1g, valamint a k\u00fclhoni magyarok v\u00e9delme \u00e9rdek\u00e9ben kiterjeszti a v\u00e9dettek k\u00f6r\u00e9t k\u00f6zvetlen\u00fcl a magyar hat\u00e1rok ment\u00e9n \u00e9l\u0151kre is f\u00fcggetlen\u00fcl att\u00f3l, hogy magyar vagy nem magyar \u00e1llampolg\u00e1rok.\u00a0A r\u00e9szleteket szab\u00e1lyoz\u00f3 korm\u00e1nyrendelet kedden jelent meg a Magyar K\u00f6zl\u00f6nyben.\nA felaj\u00e1nl\u00e1s a szomsz\u00e9dos orsz\u00e1gok meghat\u00e1rozott \u2013 a magyar hat\u00e1rral szomsz\u00e9dos - k\u00f6zigazgat\u00e1si egys\u00e9geinek sz\u00f3l.\nAz olt\u00e1sra az ott \u00e9l\u0151 18 \u00e9v feletti magyar \u00e9s nem \u00e1llampolg\u00e1rok is jogosultak, akik kijel\u00f6lt hat\u00e1r\u00e1tkel\u0151helyeken l\u00e9phetnek majd be az orsz\u00e1gba \u00e9s kijel\u00f6lt olt\u00f3pontokon vehetik majd fel az olt\u00e1st j\u00faliust\u00f3l.\u00a0Regisztr\u00e1ci\u00f3juk az olt\u00f3ponton fog t\u00f6rt\u00e9nni.\u00a0A vakcin\u00e1k k\u00f6z\u00f6tt nem v\u00e1logathatnak, csak a felaj\u00e1nlott vakcin\u00e1kra lesznek jogosultak. Az olt\u00e1s tov\u00e1bbi r\u00e9szleteir\u0151l a kell\u0151 id\u0151ben t\u00e1j\u00e9koztat\u00e1st fogunk adni.\nRom\u00e1nia sz\u00e1m\u00e1ra Temes, Arad, Bihar \u00e9s Szatm\u00e1r megye lakosainak, Ukrajna sz\u00e1m\u00e1ra K\u00e1rp\u00e1talja lakosainak, Szerbi\u00e1ban a nyugat-b\u00e1cskai, az \u00e9szak b\u00e1cskai, \u00e9s az \u00e9szak-b\u00e1ns\u00e1gi k\u00f6rzetnek, Horv\u00e1torsz\u00e1gban Murak\u00f6z, Kapronca-K\u00f6r\u00f6s megye, Ver\u0151ce-Dr\u00e1vamente megye \u00e9s \u00c9szak-Baranya megye lakosainak, Szlov\u00e9ni\u00e1ban a Mura menti r\u00e9gi\u00f3nak, Ausztri\u00e1ban \u0150rvid\u00e9knek (Burgerlandnak), Szlov\u00e1ki\u00e1ba a pozsonyi, nagyszombati, nyitrai, beszterceb\u00e1nyai, kassai ker\u00fcleteknek sz\u00f3l a felaj\u00e1nl\u00e1s.\nMindemellett felh\u00edvjuk a figyelmet, hogy a TAJ-n\u00e9lk\u00fcli k\u00fclhoni magyar \u00e1llampolg\u00e1rok \u00e9s magyar igazolv\u00e1nnyal rendelkez\u0151k folyamatosan tudnak regisztr\u00e1lni a\u00a0www.vakcinainfo.gov.hu\u00a0honlapon, \u00e9s az \u00e9rv\u00e9nyes regisztr\u00e1ci\u00f3juk ut\u00e1n automatikusan tudnak olt\u00e1sra id\u0151pontot foglalni a\u00a0www.eeszt.gov.hu\u00a0port\u00e1lon.\n\u00a0\n\n"}]