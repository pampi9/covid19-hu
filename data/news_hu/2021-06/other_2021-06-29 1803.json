[{"date": "2021-06-29 18:03", "url": "https://koronavirus.gov.hu/cikkek/varga-mihaly-az-imf-jelentosen-javitotta-magyar-gazdasagra-vonatkozo-elorejelzeset", "h1": "Varga Mih\u00e1ly: az IMF jelent\u0151sen jav\u00edtotta a magyar gazdas\u00e1gra vonatkoz\u00f3 el\u0151rejelz\u00e9s\u00e9t ", "body": "\nAz IMF jelent\u0151sen jav\u00edtotta a magyar gazdas\u00e1gra vonatkoz\u00f3 el\u0151rejelz\u00e9s\u00e9t - k\u00f6z\u00f6lte\u00a0Varga\u00a0Mih\u00e1ly p\u00e9nz\u00fcgyminiszter kedden, k\u00f6z\u00f6ss\u00e9gi oldal\u00e1n k\u00f6zz\u00e9tett bejegyz\u00e9s\u00e9ben.\n\n\nElmondta, hogy az IMF m\u00e1jusban m\u00e9g 4,3 sz\u00e1zal\u00e9kos n\u00f6veked\u00e9st v\u00e1rt, a kedden kiadott jelent\u00e9s\u00e9ben azonban m\u00e1r 6,2 sz\u00e1zal\u00e9kos b\u0151v\u00fcl\u00e9st jeleznek el\u0151re a magyar gazdas\u00e1gban az idei \u00e9vre.\n\u00a0\u00a0\u00a0\u00a0A jelent\u00e9sben kiemelik, hogy a korm\u00e1ny gyorsan \u00e9s hat\u00e1rozottan reag\u00e1lt a v\u00e1ls\u00e1gra, \u00e9s elismer\u0151en \u00edrnak a gazdas\u00e1gv\u00e9delmi int\u00e9zked\u00e9sekr\u0151l, a t\u00e1mogat\u00f3 k\u00f6lts\u00e9gvet\u00e9si politik\u00e1r\u00f3l, a munkahelyek megv\u00e9d\u00e9s\u00e9r\u0151l \u00e9s a beruh\u00e1z\u00e1sok \u00f6szt\u00f6nz\u00e9s\u00e9r\u0151l - tette hozz\u00e1\u00a0Varga\u00a0Mih\u00e1ly.\n\u00a0\u00a0\u00a0\u00a0A p\u00e9nz\u00fcgyminiszter az elm\u00falt hetek visszajelz\u00e9sei k\u00f6z\u00f6tt felid\u00e9zte, hogy az Eur\u00f3pai Bizotts\u00e1g \u00e9s a Takar\u00e9kbank is n\u00f6velte a magyar gazdas\u00e1gra vonatkoz\u00f3 el\u0151rejelz\u00e9s\u00e9t, ut\u00f3bbi m\u00e1r 7,7 sz\u00e1zal\u00e9kos n\u00f6veked\u00e9st v\u00e1r. J\u00faniusban Magyarorsz\u00e1g \u00f6t helyet l\u00e9pett el\u0151re a versenyk\u00e9pess\u00e9gi rangsorban, a N\u00e9met-Magyar Ipari \u00e9s Kereskedelmi Kamara felm\u00e9r\u00e9se szerint pedig a Magyarorsz\u00e1gon m\u0171k\u00f6d\u0151 n\u00e9met v\u00e1llalatok 88 sz\u00e1zal\u00e9ka ism\u00e9t az orsz\u00e1got v\u00e1lasztan\u00e1 beruh\u00e1z\u00e1s\u00e1hoz.\n\u00a0\u00a0\u00a0\u00a0A P\u00e9nz\u00fcgyminiszt\u00e9rium k\u00e9s\u0151bbi k\u00f6zlem\u00e9ny\u00e9ben azt is ismertette: a dokumentum r\u00f6gz\u00edti, hogy a gazdas\u00e1gi n\u00f6veked\u00e9st a nett\u00f3 export vez\u00e9relheti a k\u00fcls\u0151 kereslet javul\u00e1s\u00e1val. Emellett a t\u00e1mogat\u00f3 fisk\u00e1lis politika, a mag\u00e1nszf\u00e9ra b\u00e9reinek gyors n\u00f6veked\u00e9se \u00e9s a h\u00e1ztart\u00e1sok megtakar\u00edt\u00e1sai \u00e1ltal er\u0151s\u00f6d\u0151 fogyaszt\u00e1s is kedvez\u0151en hat majd a gazdas\u00e1g teljes\u00edtm\u00e9ny\u00e9re. Az el\u0151rejelz\u00e9s szerint a munkan\u00e9lk\u00fclis\u00e9g v\u00e1rhat\u00f3an fokozatosan visszajavul a v\u00e1ls\u00e1g el\u0151tti szintre.\n\u00a0\u00a0\u00a0\u00a0A jelent\u00e9s lesz\u00f6gezi: a korm\u00e1ny gyorsan \u00e9s hat\u00e1rozottan reag\u00e1lt a gazdas\u00e1gi v\u00e1ls\u00e1gra. Az IMF szerint a k\u00f6lts\u00e9gvet\u00e9si politik\u00e1ban egyszerre kell \u00e9rv\u00e9nyes\u00fclnie a gazdas\u00e1g t\u00e1mogat\u00e1s\u00e1nak \u00e9s a k\u00f6z\u00e9pt\u00e1v\u00fa fenntarthat\u00f3s\u00e1gnak, emellett kiemelten kell kezelni a gazdas\u00e1g struktur\u00e1lis reformj\u00e1t is. Mint \u00edrj\u00e1k: a kis- \u00e9s k\u00f6z\u00e9pv\u00e1llalkoz\u00e1sok c\u00e9lzott t\u00e1mogat\u00e1sa \u00e9s a beruh\u00e1z\u00e1sok \u00f6szt\u00f6nz\u00e9se hozz\u00e1j\u00e1rulhat e c\u00e9lok megval\u00f3s\u00edt\u00e1s\u00e1hoz - \u00e1ll a k\u00f6zlem\u00e9nyben.\n\nMTI 2021. j\u00fanius 29.\n\n"}]