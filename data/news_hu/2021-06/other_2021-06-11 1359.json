[{"date": "2021-06-11 13:59", "url": "https://koronavirus.gov.hu/cikkek/gyorgy-laszlo-kovetkezo-masfel-evben-2600-milliard-forint-segiti-kkv-szektort", "h1": "Gy\u00f6rgy L\u00e1szl\u00f3: a k\u00f6vetkez\u0151 m\u00e1sf\u00e9l \u00e9vben 2600 milli\u00e1rd forint seg\u00edti a kkv-szektort", "body": "\nA k\u00f6vetkez\u0151 m\u00e1sf\u00e9l \u00e9ves \u00fajraind\u00edt\u00e1si peri\u00f3dusban mintegy 2600 milli\u00e1rd forint \u00e1ll rendelkez\u00e9sre a mikro-, kis- \u00e9s k\u00f6z\u00e9pv\u00e1llalkoz\u00e1sok sz\u00e1m\u00e1ra - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra p\u00e9nteken Szolnokon.\n\n\nGy\u00f6rgy L\u00e1szl\u00f3 a mikro-, kis- \u00e9s k\u00f6z\u00e9pv\u00e1llalkoz\u00e1sokat seg\u00edt\u0151 orsz\u00e1gos szakmai roadshow szolnoki \u00e1llom\u00e1s\u00e1n elmondta: a 2600 milli\u00e1rd forintb\u00f3l 600 milli\u00e1rd forint a vissza nem t\u00e9r\u00edtend\u0151 t\u00e1mogat\u00e1s \u00e9s 2000 milli\u00e1rd forint az a kedvezm\u00e9nyes, csaknem nulla sz\u00e1zal\u00e9kos kamatoz\u00e1s\u00fa hitel, amelyet az \u00e1llam kamatt\u00e1mogat\u00e1ssal t\u00e1mogat. Tov\u00e1bb\u00e1 van t\u0151kekonstrukci\u00f3 is, ha valamely v\u00e1llalkoz\u00e1snak nem hitelre, hanem t\u0151k\u00e9re van sz\u00fcks\u00e9ge - tette hozz\u00e1.\n\u00a0\u00a0\u00a0\u00a0Elmondta, hogy a technol\u00f3giav\u00e1lt\u00f3 t\u00e1mogat\u00e1si program 200 milli\u00e1rd forintos keret\u00f6sszeg\u00e9b\u0151l p\u00e9nteken meghirdettek 100 milli\u00e1rd forintot, amely egy h\u00f3nap m\u00falva p\u00e1ly\u00e1zhat\u00f3. A beny\u00fajtott p\u00e1ly\u00e1zatok elb\u00edr\u00e1l\u00e1sa legfeljebb 45-60 napig tart. A program fennmarad\u00f3 \u00f6sszeg\u00e9t \u00fctemezetten fogj\u00e1k meghirdetni.\n\u00a0\u00a0\u00a0\u00a0Ezzel a programmal a j\u00f6v\u0151 technol\u00f3gi\u00e1iba fektet\u0151, digitaliz\u00e1l\u00f3 v\u00e1llalkoz\u00e1sok beruh\u00e1z\u00e1sait t\u00e1mogatj\u00e1k. A t\u00e1mogat\u00e1sok minimun 3 legfeljebb 249 embert foglalkoztat\u00f3 v\u00e1llalkoz\u00e1soknak j\u00e1rnak \u00e9s l\u00e9tsz\u00e1mar\u00e1nyosan vehet\u0151k ig\u00e9nybe - mondta.\n\u00a0\u00a0\u00a0\u00a0Hozz\u00e1tette: ezek felt\u00e9telesen vissza nem t\u00e9r\u00edtend\u0151 t\u00e1mogat\u00e1sok, akkor nem kell azokat visszafizetni, ha a v\u00e1llalkoz\u00e1sok a maguk szintj\u00e9n digitaliz\u00e1lnak, mert \"ez a z\u00e1loga a megmarad\u00e1suknak\". A m\u00e1sik felt\u00e9tel,\u00a0\u00a0hogy a magyar gazdas\u00e1gi n\u00f6veked\u00e9s k\u00e9tszeres\u00e9vel kell b\u0151v\u00fclni\u00fck\u00a0\u00a0a k\u00f6vetkez\u0151 h\u00e1rom \u00e9ves peri\u00f3dusban.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l is, hogy a Magyar falu v\u00e1llalkoz\u00e1s-\u00fajraind\u00edt\u00e1si programban jelenleg t\u00f6bb mint h\u00e1romezer v\u00e1llalkoz\u00e1s jut forr\u00e1shoz a program els\u0151 k\u00f6r\u00e9ben. Ez a program megjelenik majd augusztus v\u00e9g\u00e9n is, akkor 25-30 milli\u00e1rd forintos kerettel, de \u00f6sszesen 50 milli\u00e1rd forint fog rendelkez\u00e9sre \u00e1llni a k\u00f6vetkez\u0151 f\u00e9l \u00e9vben. Ezt az \u00f6tezern\u00e9l kevesebb lakos\u00fa telep\u00fcl\u00e9sek v\u00e1llalkoz\u00e1sai vehetik ig\u00e9nybe, azok k\u00f6z\u00fcl is a legkisebbek, akiket eddig nem \u00e9rtek el a t\u00e1mogat\u00e1si programok. Tipikusan a t\u00edz f\u0151 alatti t\u00e1rsas v\u00e1llalkoz\u00e1soknak sz\u00f3l a program, amelyek helyben \u00e9rt\u00e9ket ny\u00fajtanak - k\u00f6z\u00f6lte Gy\u00f6rgy L\u00e1szl\u00f3.\n\u00a0\u00a0\u00a0\u00a0Elmondta, hogy az eml\u00edtett programok kifejezetten a mikro-, kis- \u00e9s k\u00f6zepes v\u00e1llalkoz\u00e1soknak sz\u00f3lnak, de a feln\u0151ttk\u00e9pz\u00e9si programokat a nagyv\u00e1llalatok is ig\u00e9nybe vehetik.\n\u00a0\u00a0\u00a0\u00a0Fontosak nevezte, hogy a v\u00e1llalkoz\u00f3k a j\u00f6v\u0151t jelent\u0151 legmodernebb technol\u00f3gi\u00e1ba fektessenek, m\u00e1sr\u00e9szt a dolgoz\u00f3k rendelkezzenek a technol\u00f3gia m\u0171k\u00f6dtet\u00e9s\u00e9hez sz\u00fcks\u00e9ges tud\u00e1ssal, mert \u00edgy tudj\u00e1k meger\u0151s\u00edteni a munkahelyeket J\u00e1sz-Nagykun-Szolnok megy\u00e9ben \u00e9s \u00edgy tudnak hozz\u00e1j\u00e1rulni a c\u00e9gek n\u00f6veked\u00e9s\u00e9hez - mondta.\n\u00a0\u00a0\u00a0\u00a0Gy\u00f6rgy L\u00e1szl\u00f3 kiemelte, hogy a meg\u00fajult v\u00e1llalkoz\u00f3i inform\u00e1ci\u00f3s port\u00e1l (vali.hu) seg\u00edts\u00e9g\u00e9vel a kor\u00e1bbin\u00e1l l\u00e9nyegesen k\u00f6nnyebb\u00e9 v\u00e1lt eligazodni a kedvezm\u00e9nyes hitelek, t\u00e1mogat\u00e1sok, k\u00e9pz\u00e9sek \u00e9s tan\u00e1csad\u00f3k k\u00f6z\u00f6tt, \"mind\u00f6ssze h\u00e1rom kattint\u00e1sra r\u00f6vid\u00fclt\" a keres\u00e9s - jegyezte meg, \u00e9s a helysz\u00ednen be is mutatta a jelen lev\u0151 v\u00e1llalkoz\u00f3knak a port\u00e1lt.\n\u00a0\u00a0\u00a0\u00a0Az \u00e1llamtitk\u00e1r el\u0151ad\u00e1s\u00e1ban besz\u00e9lt arr\u00f3l is, hogy az els\u0151dleges munkaer\u0151piacon 27 ezer 800-al t\u00f6bben dolgoznak, mint egy \u00e9ve, a munkahelyek k\u00fclf\u00f6ld\u00f6n \u00e9s a k\u00f6zfoglalkoztat\u00e1sban sz\u0171ntek meg. A magyar foglalkoztat\u00e1si r\u00e1ta el\u00e9rte a V3-ak szintj\u00e9t \u00e9s meghaladta az eur\u00f3pai uni\u00f3s \u00e1tlagot. 2021 els\u0151 negyed\u00e9v\u00e9ben m\u00e1r Magyarorsz\u00e1gon volt a negyedik legnagyobb GDP-n\u00f6veked\u00e9s az Eur\u00f3pai Uni\u00f3ban, negyed\u00e9ves alapon.\n\u00a0\u00a0\u00a0\u00a0Szir\u00e1ki Andr\u00e1s, a J\u00e1sz-Nagykun-Szolnok Megyei Kereskedelmi \u00e9s Iparkamara eln\u00f6ke elmondta: van mire \u00e9p\u00edteni, a megye gazdas\u00e1ga el\u00e9rte a 3000 milli\u00e1rd forintos teljes\u00edtm\u00e9nyt. Ennek 59 sz\u00e1zal\u00e9k\u00e1t a feldolgoz\u00f3ipar reprezent\u00e1lta, ezt k\u00f6veti a kereskedelem \u00e9s a mez\u0151gazdas\u00e1g is dobog\u00f3s helyen van. Hozz\u00e1tette, hogy az ut\u00f3bbi k\u00e9t \u00e9vben a keresetek \u00e9vente 10 sz\u00e1zal\u00e9kot meghalad\u00f3 m\u00e9rt\u00e9kben n\u00f6vekedtek.\n\u00a0\u00a0\u00a0\u00a0Szalay Ferenc, Szolnok polg\u00e1rmestere (Fidesz-KDNP) elmondta: a v\u00e1ros 2019-es, mintegy 7,3 milli\u00e1rd forint ad\u00f3bev\u00e9tel\u00e9b\u0151l k\u00f6r\u00fclbel\u00fcl 5,6 milli\u00e1rd forint volt az ipar\u0171z\u00e9si ad\u00f3 \u00e9s 1,6 milli\u00e1rd forint az \u00e9p\u00edtm\u00e9nyad\u00f3. 2020-ban 4,6 milli\u00e1rd forintra cs\u00f6kkent az ipar\u0171z\u00e9si ad\u00f3, az \u00e9p\u00edtm\u00e9nyad\u00f3 \u00f6sszege nem v\u00e1ltozott. Szolnok v\u00e1rosa egymilli\u00e1rd forint ad\u00f3kies\u00e9ssel sz\u00e1mol, amelyet \u00e1llami kompenz\u00e1ci\u00f3val lehet v\u00e9lem\u00e9nye szerint kezelni, a m\u0171k\u00f6d\u00e9s rendben van - tette hozz\u00e1.\n\u00a0\u00a0\u00a0\u00a0A v\u00e1llalkoz\u00f3kat seg\u00edt\u0151 rendezv\u00e9nysorozatot a Magyar Kereskedelmi \u00e9s Iparkamara, a ter\u00fcleti kamar\u00e1k \u00e9s az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00edvta \u00e9letre Gy\u00f6rgy L\u00e1szl\u00f3 kezdem\u00e9nyez\u00e9s\u00e9re 2019-ben, a programon eddig t\u00f6bb ezer v\u00e1llalkoz\u00e1s k\u00e9pvisel\u0151je vett r\u00e9szt orsz\u00e1gszerte.\n\nMTI 2021. j\u00fanius 11.\n\n"}]