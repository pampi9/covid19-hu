[{"date": "2021-06-30 20:12", "url": "https://koronavirus.gov.hu/cikkek/szijjarto-magyar-gazdasag-gyors-ujrainditasahoz-visegradi-partnerek-gazdasagi-ujraindulasa", "h1": "Szijj\u00e1rt\u00f3: a magyar gazdas\u00e1g gyors \u00fajraind\u00edt\u00e1s\u00e1hoz a visegr\u00e1di partnerek gazdas\u00e1gi \u00fajraindul\u00e1sa is sz\u00fcks\u00e9ges", "body": "\n\u00a0A magyar gazdas\u00e1g gyors \u00fajraind\u00edt\u00e1s\u00e1hoz a visegr\u00e1di partnerek gazdas\u00e1gi \u00fajraindul\u00e1sa is sz\u00fcks\u00e9ges - sz\u00f6gezte le\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n a szil\u00e9ziai Katowic\u00e9ben, ahol a magyar k\u00fcld\u00f6tts\u00e9g tagjak\u00e9nt r\u00e9szt vett a visegr\u00e1di csoport minisztereln\u00f6ki cs\u00facstal\u00e1lkoz\u00f3j\u00e1n.\n\n\u00a0 \u00a0A magyar gazdas\u00e1g eredm\u00e9nyess\u00e9g\u00e9t alapvet\u0151en meghat\u00e1rozza a k\u00fclgazdas\u00e1gi teljes\u00edtm\u00e9ny - h\u00fazta al\u00e1 a magyar diplom\u00e1cia vezet\u0151je a magyar k\u00f6zm\u00e9di\u00e1nak nyilatkozva. A visegr\u00e1di csoport (V4) t\u00f6bbi h\u00e1rom partner\u00e9vel Magyarorsz\u00e1g a tavalyi neh\u00e9z esztend\u0151ben is, amely a vil\u00e1gkereskedelem \"fekete \u00e9ve\" volt, t\u00f6bb mint 10 ezer milli\u00e1rd forintnyi kereskedelmi forgalmat bonyol\u00edtott le, ami a teljes magyar k\u00fclkereskedelmi forgalom 14 sz\u00e1zal\u00e9ka - mutatott r\u00e1.\n\u00a0\u00a0\u00a0\u00a0A j\u00f3 k\u00f6z\u00e9p-eur\u00f3pai gazdas\u00e1gi teljes\u00edtm\u00e9ny legfontosabb oka az alacsony ad\u00f3kban keresend\u0151, ez\u00e9rt el kell utas\u00edtani minden olyan k\u00fcls\u0151 nyom\u00e1sgyakorl\u00e1si k\u00eds\u00e9rletet, amely a t\u00e9rs\u00e9gbeli orsz\u00e1gokban ad\u00f3emel\u00e9shez vezetne - hangs\u00falyozta\u00a0Szijj\u00e1rt\u00f3.\n\u00a0\u00a0\u00a0\u00a0Ez\u00e9rt a magyar eln\u00f6ks\u00e9g egyik fontos t\u00f6rekv\u00e9se lesz megakad\u00e1lyozni, hogy a glob\u00e1lis minimumad\u00f3 r\u00e1k\u00e9nyszer\u00edt\u00e9s\u00e9vel ad\u00f3kat kelljen emelni a V4 orsz\u00e1gaiban - k\u00f6z\u00f6lte. Meg\u00e1llap\u00edtotta: a k\u00f6z\u00e9p-eur\u00f3pai orsz\u00e1gok versenyel\u0151ny\u00e9t nagy m\u00e9rt\u00e9kben az alacsony ad\u00f3k jelentik. Alapvet\u0151 \u00e9rdek\u00fcnk, hogy az ad\u00f3politik\u00e1k nemzeti hat\u00e1sk\u00f6rben maradjanak - mondta el.\n\u00a0\u00a0\u00a0\u00a0A koronav\u00edrus-j\u00e1rv\u00e1ny ut\u00e1ni vil\u00e1g biztons\u00e1gi vonatkoz\u00e1sair\u00f3l\u00a0Szijj\u00e1rt\u00f3\u00a0elmondta: Br\u00fcsszel \"hi\u00e1ba t\u0171zi \u00fajra \u00e9s \u00fajra napirendre a k\u00f6telez\u0151 letelep\u00edt\u00e9si kv\u00f3t\u00e1kat\", biztoss\u00e1 kell tenni, hogy a K\u00f6z\u00e9p-Eur\u00f3p\u00e1ba illeg\u00e1lis bev\u00e1ndorl\u00f3k nem j\u00f6hetnek. Azt is biztoss\u00e1 kell tenni, hogy az Eur\u00f3pai Uni\u00f3 b\u0151v\u00edt\u00e9se ne ker\u00fclj\u00f6n le napirendr\u0151l, hogy a nyugat-balk\u00e1ni t\u00e9rs\u00e9g min\u00e9l hamarabb csatlakozhasson. Al\u00e1h\u00fazta: a Nyugat-Balk\u00e1n biztons\u00e1ga \u00e9s stabilit\u00e1sa alapvet\u0151en meghat\u00e1rozza a k\u00f6z\u00e9p-eur\u00f3pai t\u00e9rs\u00e9g stabilit\u00e1s\u00e1t.\nMTI\n\n"}]