[{"date": "2021-06-04 14:19", "url": "https://koronavirus.gov.hu/cikkek/operativ-torzs-vedelmi-intezkedesek-lepcsozetes-feloldasa-lakossag-egyuttmukodesenek", "h1": "Operat\u00edv t\u00f6rzs: a v\u00e9delmi int\u00e9zked\u00e9sek l\u00e9pcs\u0151zetes felold\u00e1sa a lakoss\u00e1g egy\u00fcttm\u0171k\u00f6d\u00e9s\u00e9nek k\u00f6sz\u00f6nhet\u0151", "body": "\nA v\u00e9delmi int\u00e9zked\u00e9sek l\u00e9pcs\u0151zetes felold\u00e1sa a lakoss\u00e1g egy\u00fcttm\u0171k\u00f6d\u00e9s\u00e9nek k\u00f6sz\u00f6nhet\u0151 - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert azt k\u00e9rte, hogy az eddig el\u00e9rt v\u00e9dekez\u00e9si eredm\u00e9nyek megtart\u00e1sa \u00e9rdek\u00e9ben tov\u00e1bbra is tartsa be mindenki a jelenleg m\u00e9g \u00e9rv\u00e9nyben l\u00e9v\u0151 korl\u00e1toz\u00e1sokat.\n\u00a0\u00a0\u00a0\u00a0Eml\u00e9keztetett: a korm\u00e1ny d\u00f6nt\u00e9se \u00e9rtelm\u00e9ben tavaly szeptembert\u0151l a j\u00e1rv\u00e1ny elleni v\u00e9dekez\u00e9s egyik fontos pill\u00e9rek\u00e9nt ideiglenesen vissza\u00e1ll\u00edtott\u00e1k az orsz\u00e1g schengeni, bels\u0151 szakasz\u00e1n a hat\u00e1r\u0151rizetet \u00e9s -ellen\u0151rz\u00e9st. Ismertette: tavaly szeptember \u00f3ta a nemzetk\u00f6zi teherforgalomban 1 050 903 j\u00e1rm\u0171 l\u00e9pett be Magyarorsz\u00e1gra azzal a c\u00e9llal, hogy \u00e1tutazzon az orsz\u00e1g ter\u00fclet\u00e9n, tov\u00e1bbi 759 225 teherg\u00e9pkocsi \u00fatic\u00e9lja pedig Magyarorsz\u00e1g volt.\n\u00a0\u00a0\u00a0\u00a0A hat\u00e1rforgalom ellen\u0151rz\u00e9se sor\u00e1n tavaly szeptember \u00f3ta 213 539 emberrel szemben rendeltek el karant\u00e9nk\u00f6telezetts\u00e9get.\n\u00a0\u00a0\u00a0\u00a0Az alezredes ismertette, a tavaly szeptemberben bevezetett, eleinte rendk\u00edv\u00fcl szigor\u00fa szab\u00e1lyok ut\u00e1n a harmadik hull\u00e1m lecseng\u00e9s\u00e9vel \u00e1talakultak a szab\u00e1lyok: nem vonatkoznak a beutaz\u00e1si korl\u00e1toz\u00e1sok a nemzetk\u00f6zi teherforgalomra, a szem\u00e9lyforgalomban az \u00e1tutaz\u00f3kra, a hivatalos, illetve szolg\u00e1lati c\u00e9llal beutaz\u00f3kra, valamint azokra sem, akik a bel\u00e9p\u00e9skor igazolj\u00e1k, hogy 6 h\u00f3napon bel\u00fcl \u00e1testek a betegs\u00e9gen. Ut\u00f3bbiak a fel\u00fcgyelet\u00fck \u00e1ll\u00f3 kiskor\u00fa gyerekeiket is magukkal hozhatj\u00e1k. Nem vonatkoznak a korl\u00e1toz\u00e1sok azokra \u00e9s a vel\u00fck utaz\u00f3 kiskor\u00faakra, akik olyan orsz\u00e1g v\u00e9detts\u00e9gi igazol\u00e1s\u00e1val rendelkeznek, amellyel Magyarorsz\u00e1g k\u00e9toldal\u00fa meg\u00e1llapod\u00e1st k\u00f6t\u00f6tt vagy azt egyoldal\u00faan elfogadta. Ut\u00f3bbi csoportba Rom\u00e1nia tartozik.\n\u00a0\u00a0\u00a0\u00a0Besz\u00e9lt arr\u00f3l is, hogy Magyarorsz\u00e1g teljes schengeni bels\u0151 hat\u00e1rszakasz\u00e1n 126 hat\u00e1r\u00e1tkel\u0151 \u00e9s hat\u00e1r\u00e1tl\u00e9p\u00e9si pont van. A nemzetk\u00f6zi teherforgalom sz\u00e1m\u00e1ra Tornyosn\u00e9meti, Parassapuszta, Rajka, Hegyeshalom \u00e9s Tornyiszentmikl\u00f3s aut\u00f3p\u00e1lya-hat\u00e1r\u00e1tkel\u0151k \u00e1llnak rendelkez\u00e9sre, emellett csak szem\u00e9lyforgalomban 32 k\u00f6z\u00fati, 2 v\u00edzi \u00e9s 2 vas\u00fati hat\u00e1r\u00e1tkel\u0151n\u00e9l lehet Magyarorsz\u00e1gra bel\u00e9pni. A fennmarad\u00f3 kisebb jelent\u0151s\u00e9g\u0171 erdei \u00fat, kavicsos \u00fat, f\u00f6ld\u00fat tov\u00e1bbra is le van z\u00e1rva.\n\u00a0\u00a0\u00a0\u00a0A v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik \u00fctem\u00e9vel \u00f6sszhangban a v\u00e9delmi int\u00e9zked\u00e9sekben is l\u00e9nyeges v\u00e1ltoz\u00e1sok, k\u00f6nny\u00edt\u00e9sek t\u00f6rt\u00e9ntek - mondta az alezredes. Fokozatosan \u00e9s l\u00e9pcs\u0151zetesen visszat\u00e9rhet\u00fcnk a teljes, megszokott, korl\u00e1toz\u00e1sokt\u00f3l mentes h\u00e9tk\u00f6znapi \u00e9let\u00fcnkh\u00f6z - tette hozz\u00e1 Kiss R\u00f3bert.\n\u00a0\u00a0\u00a0\u00a0A v\u00e1ltoz\u00e1sok k\u00f6z\u00e9 sorolta, hogy v\u00e9detts\u00e9gi igazolv\u00e1ny birtok\u00e1ban ism\u00e9t l\u00e1togathat\u00f3k a zen\u00e9s \u00e9s t\u00e1ncos rendezv\u00e9nyek, nagyobb l\u00e9tsz\u00e1mban van lehet\u0151s\u00e9g csal\u00e1di \u00e9s mag\u00e1nrendezv\u00e9nyek megszervez\u00e9s\u00e9re, szabadt\u00e9ri rendezv\u00e9ny ak\u00e1r 500 f\u0151ig is megtarthat\u00f3. Megsz\u0171nt a kij\u00e1r\u00e1si tilalom \u00e9s a k\u00f6zter\u00fcleti maszkvisel\u00e9si k\u00f6telezetts\u00e9g is - tette hozz\u00e1.\n\n\nMTI 2021. j\u00fanius 4.\n\n"}]