[{"date": "2021-06-30 18:16", "url": "https://koronavirus.gov.hu/cikkek/55-millio-beoltott-utan-megszunik-kotelezo-maszkviseles-es-ujabb-korlatozasok-kerulnek", "h1": "5,5 milli\u00f3 beoltott ut\u00e1n megsz\u0171nik a k\u00f6telez\u0151 maszkvisel\u00e9s \u00e9s \u00fajabb korl\u00e1toz\u00e1sok ker\u00fclnek felold\u00e1sra", "body": "\nA koronav\u00edrus-j\u00e1rv\u00e1ny miatt kor\u00e1bban elrendelt\u00a0 t\u00f6bb korl\u00e1toz\u00e1s felold\u00e1s\u00e1nak \u00fajabb szakasza l\u00e9p\u00a0\u00e9letbe az 5,5 milli\u00f3 beoltott el\u00e9r\u00e9s\u00e9t k\u00f6vet\u0151en. A magyar lakoss\u00e1g magas \u00e1toltotts\u00e1gnak k\u00f6sz\u00f6nhet\u0151en a j\u00e1rv\u00e1ny harmadik hull\u00e1ma elvonult, az akt\u00edv fert\u0151z\u00f6ttek sz\u00e1ma folyamatosan cs\u00f6kken, \u00edgy az \u00e9let\u00a0 fokozatosan\u00a0 visszat\u00e9rhet a norm\u00e1lis ker\u00e9kv\u00e1g\u00e1sba.\u00a0A v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak hatodik fokozat\u00e1r\u00f3l sz\u00f3l\u00f3 korm\u00e1nyrendelet szerd\u00e1n jelenik meg a Magyar K\u00f6zl\u00f6nyben.\n\n5, 5 milli\u00f3 beoltott ut\u00e1n:\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0a k\u00f3rh\u00e1zak \u00e9s szoci\u00e1lis int\u00e9zm\u00e9nyek kiv\u00e9tel\u00e9vel megsz\u0171nik a k\u00f6telez\u0151 maszkvisel\u00e9s, nem kell majd maszkot viselni a k\u00f6zter\u00fcleteken (k\u00f6zter\u00fcleteken m\u00e1r most sem kell maszk), az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n. Ugyanakkor a maszkhaszn\u00e1lat senki sz\u00e1m\u00e1ra sem tilthat\u00f3 meg.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0v\u00e9detts\u00e9gi igazolv\u00e1ny n\u00e9lk\u00fcl is szabad lesz a bel\u00e9p\u00e9s a vend\u00e9gl\u00e1t\u00f3 \u00fczletekbe, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekbe, \u00e9s az el\u0151rev\u00e1ltott \u00fcl\u0151helyes n\u00e9z\u0151t\u00e9rrel megrendezett kultur\u00e1lis rendezv\u00e9nyekre, el\u0151ad\u00e1sokra\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0megsz\u0171nnek az \u00fczletekre vonatkoz\u00f3 korl\u00e1toz\u00e1sok (a 10 nm/v\u00e1s\u00e1rl\u00f3, \u00e9s a t\u00e1vols\u00e1gtart\u00e1si szab\u00e1ly)\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0csal\u00e1di esem\u00e9nyek, mag\u00e1nrendezv\u00e9nyek eset\u00e9n az eddigi 50 f\u0151s l\u00e9tsz\u00e1mkorl\u00e1toz\u00e1s 100 f\u0151re, a lakodalom eset\u00e9n a 200 f\u0151s l\u00e9tsz\u00e1mkorl\u00e1toz\u00e1s 400 f\u0151re emelkedik.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0sportrendezv\u00e9nyek, a zen\u00e9s-t\u00e1ncos rendezv\u00e9nyek, illetve a z\u00e1rt t\u00e9rben tartott, vagy 500 f\u0151t meghalad\u00f3 szabadt\u00e9ren tartott egy\u00e9b rendezv\u00e9nyek tekintet\u00e9ben nem t\u00f6rt\u00e9nik enyh\u00edt\u00e9s, maradnak a hat\u00e1lyos szab\u00e1lyok, vagyis ezeken a rendezv\u00e9nyeken marad a l\u00e9tsz\u00e1mkorl\u00e1toz\u00e1s \u00e9s tov\u00e1bbra is csak v\u00e9detts\u00e9gi igazolv\u00e1nnyal lehet r\u00e9szt venni. A 18 \u00e9v alattiak is csak v\u00e9detts\u00e9gi igazolv\u00e1nnyal vagy v\u00e9dett szem\u00e9ly fel\u00fcgyelete mellett vehetnek r\u00e9szt ezeken a rendezv\u00e9nyeken.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0az egyetemek \u00e9s a f\u0151iskol\u00e1k is k\u00e9sz\u00fcl\u0151dhetnek a jelenl\u00e9ti oktat\u00e1s vissza\u00e1ll\u00edt\u00e1s\u00e1ra\nA korl\u00e1toz\u00e1sok felold\u00e1s\u00e1n\u00e1l a korm\u00e1ny figyelembe vette a kor\u00e1bbi nemzeti konzult\u00e1ci\u00f3 eredm\u00e9ny\u00e9t, a magyar emberek v\u00e9lem\u00e9ny\u00e9t a l\u00e9pcs\u0151zetes \u00fajraind\u00edt\u00e1sr\u00f3l.\u00a0\u00a0\nAz enyh\u00edt\u00e9sek mellett ism\u00e9t felh\u00edvjuk a m\u00e9g be nem oltottak figyelm\u00e9t, hogy a v\u00edrus tov\u00e1bbra is terjed Eur\u00f3p\u00e1ban \u00e9s m\u00e9g jelen van Magyarorsz\u00e1gon is. A\u00a0 betegs\u00e9g ellen a v\u00e9d\u0151olt\u00e1s jelenti a leger\u0151sebb v\u00e9delmet.\u00a0Mindenki sz\u00e1m\u00e1ra tov\u00e1bbra is nyitva \u00e1ll a\u00a0www.vakcinainfo.gov.hu\u00a0regisztr\u00e1ci\u00f3s honlap \u00e9s az online id\u0151pontfoglal\u00f3.\u00a0\u00a0\nA v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak hatodik fokozat\u00e1r\u00f3l sz\u00f3l\u00f3\u00a0365/2021. (VI. 30.) Korm\u00e1nyrendelet a Magyar K\u00f6zl\u00f6ny 123. sz\u00e1m\u00e1ban olvashat\u00f3.\n(kormany.hu)\n\n"}]