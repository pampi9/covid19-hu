[{"date": "2021-06-10 21:01", "url": "https://koronavirus.gov.hu/cikkek/fel-evvel-hosszabbodik-azok-tappenzjogosultsaga-akik-jarvany-miatt-nem-kaptak-gyogykezelest", "h1": "F\u00e9l \u00e9vvel hosszabbodik azok t\u00e1pp\u00e9nzjogosults\u00e1ga, akik a j\u00e1rv\u00e1ny miatt nem kaptak gy\u00f3gykezel\u00e9st", "body": "\nF\u00e9l \u00e9vvel meghosszabbodik a t\u00e1pp\u00e9nzjogosults\u00e1ga azoknak, akik a j\u00e1rv\u00e1ny miatt nem kaphatt\u00e1k meg a gy\u00f3gyul\u00e1sukhoz sz\u00fcks\u00e9ges kezel\u00e9st - tudatta az Emberi Er\u0151forr\u00e1sok Miniszt\u00e9riuma (Emmi) k\u00f6zlem\u00e9nyben az MTI-vel cs\u00fct\u00f6rt\u00f6k\u00f6n.\n\n\nA korm\u00e1nyrendelet hat\u00e1lya azokra terjed ki, akiknek a vesz\u00e9lyhelyzet alatt j\u00e1r le egy\u00e9ves t\u00e1pp\u00e9nze, de a j\u00e1rv\u00e1ny miatt, \u00f6nhib\u00e1jukon k\u00edv\u00fcl nem jutottak hozz\u00e1 a sz\u00fcks\u00e9ges eg\u00e9szs\u00e9g\u00fcgyi beavatkoz\u00e1shoz. A jogosults\u00e1got a vesz\u00e9lyhelyzet megsz\u0171n\u00e9s\u00e9t k\u00f6vet\u0151 f\u00e9l \u00e9vre hosszabb\u00edtj\u00e1k meg.\n\u00a0\u00a0\u00a0\u00a0A koronav\u00edrus k\u00f6z\u00f6ss\u00e9gi terjed\u00e9s\u00e9nek megf\u00e9kez\u00e9s\u00e9re egyes eg\u00e9szs\u00e9g\u00fcgyi ell\u00e1t\u00e1sok, k\u00fcl\u00f6n\u00f6sen a nem s\u00fcrg\u0151ss\u00e9gi ell\u00e1t\u00e1sok j\u00f3 r\u00e9sz\u00e9t felf\u00fcggesztett\u00e9k.\n\u00a0\u00a0\u00a0\u00a0A Magyar K\u00f6zl\u00f6nyben kihirdetett korm\u00e1nyrendelet szerint a t\u00e1pp\u00e9nz a fenti felt\u00e9telek fenn\u00e1ll\u00e1sa eset\u00e9n, m\u00e9lt\u00e1nyoss\u00e1gb\u00f3l, a vesz\u00e9lyhelyzet megsz\u0171n\u00e9s\u00e9t k\u00f6vet\u0151 legfeljebb hatodik h\u00f3nap v\u00e9g\u00e9ig foly\u00f3s\u00edthat\u00f3 - tudatta a t\u00e1rca sajt\u00f3oszt\u00e1lya.\n\nMTI 2021. j\u00fanius 10.\n\n"}]