[{"date": "2021-06-02 14:02", "url": "https://koronavirus.gov.hu/cikkek/szijjarto-haromszazezer-adag-astrazeneca-vakcinat-adott-kolcson-magyarorszag-szlovenianak", "h1": "Szijj\u00e1rt\u00f3: h\u00e1romsz\u00e1zezer adag AstraZeneca vakcin\u00e1t adott k\u00f6lcs\u00f6n Magyarorsz\u00e1g Szlov\u00e9ni\u00e1nak", "body": "\nMagyarorsz\u00e1g h\u00e1romsz\u00e1zezer adag AstraZeneca vakcin\u00e1t adott k\u00f6lcs\u00f6n Szlov\u00e9ni\u00e1nak, hogy az fel tudja gyors\u00edtani olt\u00e1si kamp\u00e1ny\u00e1t - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Ljubljan\u00e1ban, Janez Jansa korm\u00e1nyf\u0151vel \u00e9s Janez Poklukar eg\u00e9szs\u00e9g\u00fcgyi miniszterrel tartott k\u00f6z\u00f6s sajt\u00f3t\u00e1j\u00e9koztat\u00f3j\u00e1n.\n\n\nKiemelte: az\u00e9rt tudnak seg\u00edteni, mert Magyarorsz\u00e1gon van elegend\u0151 olt\u00f3anyag ahhoz, hogy mindenkit be tudjanak oltani, aki regisztr\u00e1lt.\n\u00a0\u00a0\u00a0\u00a0\"A vil\u00e1gj\u00e1rv\u00e1ny m\u00e9g ink\u00e1bb vil\u00e1goss\u00e1 tette sz\u00e1munkra, hogy a szomsz\u00e9dokkal val\u00f3 egym\u00e1sra utalts\u00e1g \u00e9s k\u00f6lcs\u00f6n\u00f6s f\u00fcgg\u00e9s milyen komoly jelent\u0151s\u00e9ggel b\u00edr\" - hangs\u00falyozta a politikus, hozz\u00e1t\u00e9ve: min\u00e9l sikeresebben v\u00e9dekeznek a szomsz\u00e9dos orsz\u00e1gok, ann\u00e1l nagyobb biztons\u00e1gban vannak a magyarok is.\n\u00a0\u00a0\u00a0\u00a0\"Ez\u00e9rt is \u00e9rdek\u00fcnk, hogy a szomsz\u00e9daink gyorsan tudjanak oltani\" - h\u00fazta al\u00e1. Min\u00e9l el\u0151bb oltanak a szomsz\u00e9dok, ann\u00e1l gyorsabban lehet k\u00f6zlekedni a k\u00e9t orsz\u00e1g k\u00f6z\u00f6tt, \u00e9s ann\u00e1l kisebb az es\u00e9lye annak, hogy megfert\u0151zik egym\u00e1st - tette hozz\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0Elmondta: m\u00e1sf\u00e9l \u00e9ve vil\u00e1grenget\u0151 kih\u00edv\u00e1ssal \u00e1llnak szemben, olyannal, amely m\u00e9g a gazdag \u00e9s er\u0151s orsz\u00e1gok eg\u00e9szs\u00e9g\u00fcgyi rendszereit is rendk\u00edv\u00fcli pr\u00f3ba el\u00e9 \u00e1ll\u00edtotta.\n\u00a0\u00a0\u00a0\u00a0L\u00e9trej\u00f6tt azonban egy sz\u00e9les k\u00f6r\u0171 konszenzus, amely arr\u00f3l sz\u00f3l, hogy a megold\u00e1st a j\u00e1rv\u00e1nyra csak a vakcina jelenti. Sajnos azonban az eur\u00f3pai vakcinabeszerz\u00e9st Br\u00fcsszel elrontotta - jelentette ki. \u00a0\u00a0\u00a0\u00a0Ez nem egy politikai v\u00e9lem\u00e9ny, hanem sz\u00e1mokkal al\u00e1t\u00e1masztott igazs\u00e1g - tette hozz\u00e1.\n\u00a0\u00a0\u00a0\u00a0\u00c9rdemes megn\u00e9zni, hogy az amerikaiak, az izraeliek \u00e9s a britek mennyivel gyorsabban \u00e9s mennyivel t\u00f6bbet tudtak oltani, mint az Eur\u00f3pai Uni\u00f3 - mutatott r\u00e1.\n\u00a0\u00a0\u00a0\u00a0R\u00e1ad\u00e1sul a mennyis\u00e9gi probl\u00e9m\u00e1k mellett az eloszt\u00e1si mechanizmus korrekts\u00e9ge kapcs\u00e1n is sz\u00e1mos k\u00e9ts\u00e9g mer\u00fclt fel - jelentette ki.\n\u00a0\u00a0\u00a0\u00a0\"Magyarorsz\u00e1g azonban sikeresen kezelte a vil\u00e1gj\u00e1rv\u00e1nyt. Olt\u00e1sban Eur\u00f3pa \u00e9llovasai vagyunk\" - mondta.\n\u00a0\u00a0\u00a0\u00a0Ez az\u00e9rt van \u00edgy, mert Magyarorsz\u00e1g a vakcin\u00e1t nem ideol\u00f3giai \u00e9s nem geopolitikai k\u00e9rd\u00e9snek tekinti. \"Mi a vakcin\u00e1t annak tekintj\u00fck, ami: ember\u00e9letek megment\u00e9s\u00e9nek eszk\u00f6ze\" - h\u00fazta al\u00e1.\n\u00a0\u00a0\u00a0\u00a0\u00dagy v\u00e9lte: a lassabb \u00e9s kisebb mennyis\u00e9g\u0171 vakcinasz\u00e1ll\u00edtm\u00e1nyok a szlov\u00e9nokon sem seg\u00edtettek, \u00e9s az eloszt\u00e1si mechanizmus sor\u00e1n valahogy a k\u00f6z\u00e9p-eur\u00f3pai orsz\u00e1gok is h\u00e1tra sorol\u00f3dtak.\n\u00a0\u00a0\u00a0\u00a0\"Ez\u00e9rt seg\u00edt\u00fcnk most szlov\u00e9n bar\u00e1tainknak, \u00e9s h\u00e1romsz\u00e1zezer AstraZeneca vakcin\u00e1t adunk nekik k\u00f6lcs\u00f6n\" - f\u0171zte hozz\u00e1.\n\u00a0\u00a0\u00a0\u00a0Puklukar megk\u00f6sz\u00f6nte Magyarorsz\u00e1gnak az olt\u00f3anyagokat, \u00e9s - mint mondta - ahogy lehet\u0151s\u00e9g\u00fck lesz r\u00e1, a ny\u00e1r v\u00e9g\u00e9ig, legk\u00e9s\u0151bb \u0151szre szeretn\u00e9k visszaadni.\n\u00a0\u00a0\u00a0\u00a0\"Minden adag olt\u00f3anyag fontos sz\u00e1munkra, hogy a korm\u00e1ny olt\u00e1si terve kivitelezhet\u0151 legyen\" - hangs\u00falyozta. \u00dagy v\u00e9lte: az orsz\u00e1gok k\u00f6z\u00f6tti szolidarit\u00e1s felbecs\u00fclhetetlen \u00e9rt\u00e9k, erre kell \u00e9p\u00edteni a j\u00e1rv\u00e1ny elleni harcban.\n\u00a0\u00a0\u00a0\u00a0Jansa elmondta: Szlov\u00e9ni\u00e1t n\u00e9gy bar\u00e1ti orsz\u00e1g veszi k\u00f6r\u00fcl, ez\u00e9rt nincs egyed\u00fcl a vil\u00e1gj\u00e1rv\u00e1nyban.\n\u00a0\u00a0\u00a0\u00a0Magyarorsz\u00e1g mostani gesztusa is ezt a t\u00e9nyt bizony\u00edtja - hangs\u00falyozta.\n\u00a0\u00a0\u00a0\u00a0Magyarorsz\u00e1g jobban fel volt k\u00e9sz\u00fclve a j\u00e1rv\u00e1nyra, mint az eur\u00f3pai \u00e1tlag, ez\u00e9rt tavaly tavasszal, a j\u00e1rv\u00e1ny els\u0151 hull\u00e1m\u00e1ban is seg\u00edts\u00e9get ny\u00fajtott Szlov\u00e9ni\u00e1nak - mondta.\n\u00a0\u00a0\u00a0\u00a0A szlov\u00e9n korm\u00e1nyf\u0151 m\u00e9g egyszer megk\u00f6sz\u00f6nte azt a seg\u00edts\u00e9get, amelyet Magyarorsz\u00e1g tavaly ny\u00fajtott a szlov\u00e9n k\u00f3rh\u00e1zak sz\u00e1m\u00e1ra.\n\u00a0\u00a0\u00a0\u00a0Magyarorsz\u00e1g \u00e1tlagon fel\u00fcl teljes\u00edtett, ami az olt\u00e1sok bead\u00e1s\u00e1nak gyorsas\u00e1g\u00e1t \u00e9s az orsz\u00e1g \u00e1toltotts\u00e1got illeti - mondta Jansa, \u00e9s gratul\u00e1lt az el\u00e9rt eredm\u00e9nyhez.\n\u00a0\u00a0\u00a0\u00a0\"Az Eur\u00f3pai Uni\u00f3 Tan\u00e1cs\u00e1nak eln\u00f6ks\u00e9g\u00e9t j\u00falius 1-j\u00e9t\u0151l bet\u00f6lt\u0151 orsz\u00e1g minisztereln\u00f6kek\u00e9nt is szeretn\u00e9m megk\u00f6sz\u00f6nni azt a seg\u00edts\u00e9get, amelyet \u00d6n\u00f6k Szlov\u00e9ni\u00e1nak \u00e9s m\u00e1s orsz\u00e1goknak ny\u00fajtottak a r\u00e9gi\u00f3ban\" - mondta Janez Jansa a magyar k\u00fcl\u00fcgyminiszternek.\n\nMTI 2021. j\u00fanius 2.\n\n"}]