[{"date": "2021-06-18 09:00", "url": "https://koronavirus.gov.hu/cikkek/orban-viktor-virussal-szemben-egyedul-az-oltas-jelent-vedelmet", "h1": "Orb\u00e1n Viktor: a v\u00edrussal szemben egyed\u00fcl az olt\u00e1s jelent v\u00e9delmet", "body": "\nA v\u00edrussal szemben egyed\u00fcl az olt\u00e1s jelent v\u00e9delmet, aki beoltatja mag\u00e1t v\u00e9dett, aki nem, potenci\u00e1lis beteg - jelentette ki Orb\u00e1n Viktor a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nAz olt\u00e1sokr\u00f3l\nA korm\u00e1nyf\u0151 azt mondta, Magyarorsz\u00e1gnak az olt\u00e1sok tekintet\u00e9ben m\u00e1sf\u00e9l, k\u00e9t h\u00f3napnyi el\u0151nye van az Eur\u00f3pai Uni\u00f3 \u00f6sszes t\u00f6bbi orsz\u00e1g\u00e1val szemben, \"mert hamarabb szerezt\u00fcnk vakcin\u00e1t, \u00e9s gyorsabban oltottunk\". Hozz\u00e1tette: az \u00e9let \u00fajraind\u00edt\u00e1s\u00e1ban is az els\u0151k k\u00f6z\u00f6tt vagyunk.\n\u00a0\u00a0\u00a0\u00a0A minisztereln\u00f6k \u00fagy fogalmazott, nagyon aggasztja azonban, hogy van h\u00e1rommilli\u00f3 ember, aki nem oltatta be mag\u00e1t.\n\u00a0\u00a0\u00a0\u00a0Aki nincs beoltva, azt meg fogja tal\u00e1lni a v\u00edrus, \"van potenci\u00e1lisan h\u00e1rommilli\u00f3 beteg ember\u00fcnk\" - hangs\u00falyozta Orb\u00e1n Viktor, \u00e9s arra k\u00e9rt mindenkit, \"ne \u00fclj\u00f6n f\u00f6l a sz\u00e9p ny\u00e1ri hangulatnak\" \"meg a sz\u00e9p adatoknak\", aki nem oltotta be mag\u00e1t, az regisztr\u00e1ljon \u00e9s oltassa be mag\u00e1t.\n\u00a0\u00a0\u00a0\u00a0A minisztereln\u00f6k arra is felh\u00edvta a figyelmet: aki be van oltva, az mostani tud\u00e1sunk szerint az eddigi v\u00edrusvari\u00e1nsokkal szemben is v\u00e9dett. A szakemberek egyel\u0151re nem jelzik el\u0151re azt, hogy horizonton lenne olyan vari\u00e1ns, amellyel szemben az eddig alkalmazott olt\u00e1sok ne v\u00e9den\u00e9nek - mondta.\n\u00a0\u00a0\u00a0\u00a0Orb\u00e1n Viktor az olt\u00e1s felv\u00e9tel\u00e9re buzd\u00edtott a mut\u00e1ci\u00f3k miatt, \u00e9s arra k\u00e9rt mindenkit: \"b\u00e9k\u00fclj\u00fcnk meg azzal a gondolattal, hogy a v\u00edrussal szemben egyed\u00fcl az olt\u00e1s jelent v\u00e9delmet.\"\nAz eur\u00f3pai uni\u00f3s minimumad\u00f3 terv\u00e9r\u0151l\nOrb\u00e1n Viktor - gazdas\u00e1gi k\u00e9rd\u00e9sekre \u00e1tt\u00e9rve - az eur\u00f3pai uni\u00f3s minimumad\u00f3 terv\u00e9t \u00fagy \u00e9rt\u00e9kelte: Magyarorsz\u00e1g nemzeti \u00e9rdeke, hogy ne fogadjon el k\u00edv\u00fclr\u0151l r\u00e1er\u0151ltetett ad\u00f3szab\u00e1lyokat. A mostani gazdas\u00e1gi n\u00f6veked\u00e9s, az el\u0151tt\u00fcnk \u00e1ll\u00f3 siker kiindul\u00f3pontja az az ad\u00f3rendszer, amely Magyarorsz\u00e1got versenyk\u00e9pess\u00e9 teszi; a rendszer megv\u00e1ltoztat\u00e1sa, az ad\u00f3emel\u00e9s \u00e9letsz\u00ednvonal-cs\u00f6kken\u00e9st eredm\u00e9nyezne - fejtette ki.\n\u00a0\u00a0\u00a0\u00a0Az ad\u00f3emel\u00e9s a magyar gazdas\u00e1g sz\u00e1m\u00e1ra m\u00e9reg - hangs\u00falyozta.\nA helyre\u00e1ll\u00edt\u00e1s id\u0151szaka j\u00f6n\nA korm\u00e1nyf\u0151 lesz\u00f6gezte, most nem a tartal\u00e9kol\u00e1s, hanem a helyre\u00e1ll\u00edt\u00e1s id\u0151szaka j\u00f6n.\n\u00a0\u00a0\u00a0\u00a0A k\u00f6vetkez\u0151 \u00e9vet az orsz\u00e1g \u00e9s a csal\u00e1dok \"visszaer\u0151s\u00edt\u00e9s\u00e9re\" kell haszn\u00e1lni - jelentette ki. Most nem tartal\u00e9kolni kell, hanem oda kell adni a 13. havi nyugd\u00edj k\u00f6vetkez\u0151 heti r\u00e9sz\u00e9t, most kell bevezetni a fiatalok ad\u00f3mentess\u00e9g\u00e9t, \u00e9s - ha a gazdas\u00e1gi n\u00f6veked\u00e9s el\u00e9ri az 5,5 sz\u00e1zal\u00e9kot - visszaadni a befizetett ad\u00f3t, illetve meg kell meg\u00e1llapodni a v\u00e1llalkoz\u00f3kkal a 200 ezer forintos minim\u00e1lb\u00e9r felt\u00e9teleir\u0151l.\n\u00a0\u00a0\u00a0\u00a0Hozz\u00e1tette: az \u00e1llamad\u00f3ss\u00e1gnak ek\u00f6zben vissza kell t\u00e9rnie a cs\u00f6kken\u0151 p\u00e1ly\u00e1ra, de nem most van itt a radik\u00e1lis cs\u00f6kkent\u00e9s id\u0151szaka.\nA migr\u00e1ci\u00f3r\u00f3l\nA migr\u00e1ci\u00f3val kapcsolatban jelezte: a j\u00f6v\u0151 heti minisztereln\u00f6ki EU-s cs\u00facson is t\u00e9ma lesz, mert \u00f3ri\u00e1si m\u00e9rt\u00e9kben megn\u0151tt a migr\u00e1ci\u00f3s nyom\u00e1s, \u00e9s \u00fajra el\u0151ker\u00fclt az a terv, hogy vegy\u00e9k \u00e1t a tag\u00e1llamok a d\u00e9liek \u00e1ltal beengedett migr\u00e1nsokat.\n\u00a0\u00a0\u00a0\u00a0Kijelentette: Magyarorsz\u00e1g ezt eddig is \"sziklaszil\u00e1rdan\" ellenezte, mert a migr\u00e1ci\u00f3t rossz dolognak tartja. A korm\u00e1nyf\u0151 szerint Magyarorsz\u00e1gnak n\u00e9gy migr\u00e1ci\u00f3s v\u00e9dvonala van: keleti ir\u00e1nyban Afganiszt\u00e1nban, d\u00e9li ir\u00e1nyban Malin\u00e1l, a m\u00e1sodik v\u00e9dvonal a F\u00f6ldk\u00f6zi-tenger, illetve T\u00f6r\u00f6korsz\u00e1g, a harmadik Szerbia d\u00e9li hat\u00e1rai, a negyedik pedig a szerb-magyar hat\u00e1r.\n\u00a0\u00a0\u00a0\u00a0\u00dagy \u00e9rt\u00e9kelt: Magyarorsz\u00e1g nem csak egy k\u00f6z\u00f6s NATO akci\u00f3ban v\u00e1llalt szerepet Afganiszt\u00e1nban, hanem ezzel a saj\u00e1t \u00e9rdekeit is v\u00e9dte. Jelezte azt is: folyamatosan vizsg\u00e1lj\u00e1k a katonai r\u00e9szv\u00e9tel lehet\u0151s\u00e9g\u00e9t Maliban is. \"Ott mi nem kalandozunk, nem illet\u00e9ktelen\u00fcl t\u0171n\u00fcnk f\u00f6l a vil\u00e1g t\u00e1voli pontjain, hanem a magyar nemzeti \u00e9rdekeket v\u00e9dj\u00fck, k\u00fcl\u00f6n\u00f6sk\u00e9ppen a migr\u00e1ci\u00f3 n\u00e9z\u0151pontj\u00e1b\u00f3l \u00e9rthet\u0151 m\u00f3don\" - fogalmazott.\nGyermekeink v\u00e9delm\u00e9r\u0151l\nA minisztereln\u00f6k arra a k\u00e9rd\u00e9sre, hogy melegellenes-e a parlamentben kedden megszavazott, pedofilokkal kapcsolatos t\u00f6rv\u00e9ny, \u00fagy reag\u00e1lt: el\u0151sz\u00f6r is legyenek annyiban megenged\u0151k, hogy ebben legink\u00e1bb a melegek v\u00e9lem\u00e9nye sz\u00e1m\u00edt. \"Nek\u00fcnk nem t\u0171nik annak. Valamilyen okb\u00f3l nekik annak t\u0171nik.\" - tette hozz\u00e1. Szerinte a melegeknek \u00e9rdemes elolvasniuk a t\u00f6rv\u00e9nyt, \u00e9s ha ezt megteszik, akkor az els\u0151 dolog, ami felt\u0171nik majd nekik, hogy a 18 \u00e9v f\u00f6l\u00f6ttiekre nem vonatkozik, hanem a \"gyermekeink v\u00e9delm\u00e9r\u0151l\" sz\u00f3l. Megjegyezte: nem is akarnak olyan hasonl\u00f3 jogszab\u00e1lyt elfogadni, amely a 18 \u00e9v felettiekre vonatkozik.\n\u00a0\u00a0\u00a0\u00a0Szerinte, ha a meleg k\u00f6z\u00f6ss\u00e9g tagjai tov\u00e1bb olvass\u00e1k a t\u00f6rv\u00e9nyt, akkor azt is l\u00e1tni fogj\u00e1k, hogy a kiindul\u00f3pontja az: a gyermekek szexu\u00e1lis nevel\u00e9se kiz\u00e1r\u00f3lag a sz\u00fcl\u0151kre tartozik, \u00e9s ezt semmilyen int\u00e9zm\u00e9ny nem veheti el.\n\u00a0\u00a0\u00a0\u00a0\"Az nem fordulhat el\u0151 Magyarorsz\u00e1gon, hogy egy sz\u00fcl\u0151 egyszer csak azzal szembes\u00fcl, hogy neki van egy elgondol\u00e1sa a saj\u00e1t gyermeke helyes szexu\u00e1lis nevel\u00e9s\u00e9r\u0151l, \u00e9s egyszer csak azt tapasztalja, hogy az iskol\u00e1ban valami m\u00e1st mondanak a gyereknek vagy m\u00e1s t\u00f6rt\u00e9nik. Mert ez a gyerek a sz\u00fcl\u0151\u00e9, nem az iskol\u00e1\u00e9, nem az \u00e1llam\u00e9\" - hangs\u00falyozta. \u00dagy folytatta: az \u00e1llamnak ugyan van gyermekv\u00e9delmi k\u00f6telezetts\u00e9ge, de a gyerek \"m\u00e9gis az apj\u00e1\u00e9 \u00e9s az anyj\u00e1\u00e9\", teh\u00e1t \u0151k d\u00f6ntenek a nevel\u00e9s\u00e9r\u0151l.\n\u00a0\u00a0\u00a0\u00a0Szerinte ezen az alapon \u00e1ll a t\u00f6rv\u00e9ny, amely azt mondja, hogy meg kell teremteni a lehet\u0151s\u00e9get, hogy val\u00f3ban a sz\u00fcl\u0151 d\u00f6nthessen ezekr\u0151l a k\u00e9rd\u00e9sekr\u0151l, illetve az iskolai szexu\u00e1lis nevel\u00e9snek a korl\u00e1tait nagyon vil\u00e1gosan fel kell \u00e1ll\u00edtani, a sz\u00fcl\u0151 jogait garant\u00e1lni kell, \u00e9s meg kell v\u00e9deni a kiskor\u00fa gyermekeket att\u00f3l, hogy olyan tartalmak legyenek el\u00e9rhet\u0151k a sz\u00e1mukra b\u00e1rmilyen fel\u00fcleten, amelyek egy\u00e9bk\u00e9nt ellent\u00e9tesek azzal a nevel\u00e9si elgondol\u00e1ssal, amely szerint a sz\u00fcleik \u0151ket nevelik.\n\u00a0\u00a0\u00a0\u00a0A korm\u00e1nyf\u0151 k\u00e9rd\u00e9sre v\u00e1laszolva azt mondta: Br\u00fcsszel szerinte nem tal\u00e1l majd olyan szempontot, amely alapj\u00e1n k\u00f6telezetts\u00e9gszeg\u00e9si elj\u00e1r\u00e1st ind\u00edthat az \u00fcgyben.\n\n\nMTI 2021. j\u00fanius 18.,\u00a0\n\n"}]