[{"date": "2021-06-23 13:08", "url": "https://koronavirus.gov.hu/cikkek/itm-magyar-gazdasag-ujrainditasat-segiti-az-irinyi-terv", "h1": "ITM: a magyar gazdas\u00e1g \u00fajraind\u00edt\u00e1s\u00e1t seg\u00edti az Irinyi Terv", "body": "\nA korm\u00e1ny c\u00e9lja, hogy seg\u00edtse a magyar gazdas\u00e1g \u00fajraindul\u00e1s\u00e1t, ennek egyik eszk\u00f6ze az Irinyi Terv is, amellyel a legkiv\u00e1l\u00f3bb v\u00e1llalkoz\u00e1sokat t\u00e1mogatja. A magas hozz\u00e1adott \u00e9rt\u00e9k\u0171, nemzetk\u00f6zi piacokon is versenyk\u00e9pes term\u00e9kek kifejleszt\u00e9s\u00e9t \u00e9s piacra vitel\u00e9t t\u00e1mogat\u00f3 iparstrat\u00e9giai programban 2,2 milli\u00e1rd forint k\u00f6lts\u00e9gvet\u00e9si forr\u00e1s \u00e1ll majd a hazai mikro-, kis- \u00e9s k\u00f6zepes v\u00e1llalkoz\u00e1sok rendelkez\u00e9s\u00e9re, amelyre j\u00fanius 28-t\u00f3l lehet beadni a k\u00e9relmeket - jelentette be Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\n\u00a0\nA miniszt\u00e9rium szerdai k\u00f6zlem\u00e9nye szerint az \u00e1llamtitk\u00e1r hangs\u00falyozta, hogy Magyarorsz\u00e1g akkor er\u0151s, ha min\u00e9l t\u00f6bb hazai m\u00e1rka \u00e9s magyar tulajdon\u00fa v\u00e1llalat alkalmaz korszer\u0171 z\u00f6ld technol\u00f3gi\u00e1t, \u00e9s munkav\u00e1llal\u00f3inak biztos meg\u00e9lhet\u00e9st ny\u00fajtva vil\u00e1gsz\u00ednvonal\u00fa term\u00e9keket \u00e1ll\u00edt el\u0151. A programban a 2016-os indul\u00e1sa \u00f3ta 54 c\u00e9g nyert el mintegy 8 milli\u00e1rd forint t\u00e1mogat\u00e1st, aminek felhaszn\u00e1l\u00e1s\u00e1val k\u00f6zel 20 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sulhatott meg.\n\u00a0\u00a0\u00a0\u00a0Az Irinyi Terv iparstrat\u00e9giai t\u00e1mogat\u00e1si programban elnyerhet\u0151, vissza nem t\u00e9r\u00edtend\u0151 t\u00e1mogat\u00e1s maxim\u00e1lis \u00f6sszege 400 milli\u00f3 forint, m\u00edg a legkisebb t\u00e1mogathat\u00f3 projektm\u00e9ret 142,8\u00a0milli\u00f3 forint \u00fagy, hogy a beruh\u00e1z\u00e1shoz ny\u00fajthat\u00f3 t\u00e1mogat\u00e1s \u00f6sszeg\u00e9nek el kell \u00e9rnie az 50 milli\u00f3 forintot. Az\u00e9rt, hogy min\u00e9l t\u00f6bb v\u00e1llalkoz\u00e1s r\u00e9szes\u00fclhessen t\u00e1mogat\u00e1sban, a kor\u00e1bbi gyakorlatnak megfelel\u0151en a t\u00e1mogat\u00e1si intenzit\u00e1s v\u00e1rhat\u00f3an az id\u00e9n is egys\u00e9gesen 35 sz\u00e1zal\u00e9kos lesz. A meg\u00edt\u00e9lt \u00f6sszegeket a v\u00e1llalkoz\u00e1sok t\u00f6bbek k\u00f6z\u00f6tt kapacit\u00e1s- \u00e9s term\u00e9kk\u00edn\u00e1lat b\u0151v\u00edt\u00e9sre, a term\u00e9kek piacra vitel\u00e9re, kutat\u00e1si \u00e9s fejleszt\u00e9si tev\u00e9kenys\u00e9gre, energiahat\u00e9konys\u00e1gi \u00e9s meg\u00fajul\u00f3 energia haszn\u00e1lat\u00e1t c\u00e9lz\u00f3 beruh\u00e1z\u00e1sra ford\u00edthatj\u00e1k.\n\u00a0\u00a0\u00a0\u00a0A t\u00e1mogat\u00e1si k\u00e9relmeket 2021. j\u00fanius 28. \u00e9s 2021. j\u00falius 11. k\u00f6z\u00f6tt lehet az elektronikus p\u00e1ly\u00e1z\u00f3 t\u00e1j\u00e9koztat\u00f3 fel\u00fcleten beny\u00fajtani - t\u00e1j\u00e9koztatott az ITM.\n\nMTI 2021. j\u00fanius 23.\n\n"}]