[{"date": "2021-06-17 12:45", "url": "https://koronavirus.gov.hu/cikkek/varga-ot-helyet-lepett-elore-magyarorszag-nemzetkozi-versenykepessegi-rangsorban", "h1": "Varga: \u00f6t helyet l\u00e9pett el\u0151re Magyarorsz\u00e1g a nemzetk\u00f6zi versenyk\u00e9pess\u00e9gi rangsorban", "body": "\n\u00d6t helyet l\u00e9pett el\u0151re Magyarorsz\u00e1g az IMD sv\u00e1jci \u00fczleti iskola Versenyk\u00e9pess\u00e9gi K\u00f6zpontja (IMD World Competitiveness Center) \u00e1ltal kiadott versenyk\u00e9pess\u00e9gi rangsorban - mondta Varga Mih\u00e1ly p\u00e9nz\u00fcgyminiszter sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n Budapesten.\n\n\nAz ICEG European Center f\u00fcggetlen k\u00f6zgazdas\u00e1gi kutat\u00f3int\u00e9zet k\u00f6zrem\u0171k\u00f6d\u00e9s\u00e9vel k\u00e9sz\u00fcl\u0151 2021-es IMD Versenyk\u00e9pess\u00e9gi \u00e9vk\u00f6nyv 63 orsz\u00e1got felsorol\u00f3 rangsor\u00e1ban Magyarorsz\u00e1g \u00edgy a 42. helyre l\u00e9pett, amivel a harmadik legnagyobb javul\u00e1st \u00e9rte el. A p\u00e9nz\u00fcgyminiszter azt is hangs\u00falyozta, hogy a 42.hely m\u00e9g messze van a k\u00edv\u00e1natost\u00f3l;\u00a0\u00a0tov\u00e1bb kell folytatni a versenyk\u00e9pess\u00e9gi tan\u00e1csban megkezdett munk\u00e1t. \u00d6sszegz\u00e9se szerint a magyar gazdas\u00e1gv\u00e9delmi int\u00e9zked\u00e9sek nemcsak a v\u00e1ls\u00e1g hat\u00e1sait tomp\u00edtott\u00e1k, hanem hozz\u00e1j\u00e1rultak ahhoz, hogy a magyar gazdas\u00e1g l\u00e9p\u00e9sel\u0151nybe ker\u00fclj\u00f6n, n\u00f6velje versenyk\u00e9pess\u00e9g\u00e9t. Az a t\u00e1mogat\u00f3, \u00f6szt\u00f6nz\u0151 gazdas\u00e1gpolitika, amely eddig is jellemezte a magyar korm\u00e1ny m\u0171k\u00f6d\u00e9s\u00e9t, szavai szerint a j\u00f6v\u0151ben is folytat\u00f3ik.\n\u00a0\u00a0\u00a0\u00a0Kiemelte: a jelent\u0151s el\u0151rel\u00e9p\u00e9s annak k\u00f6sz\u00f6nhet\u0151, hogy a korm\u00e1ny vil\u00e1gos elveket k\u00f6vetett a gazdas\u00e1gv\u00e9delmi int\u00e9zked\u00e9sek ter\u00e9n is; a c\u00e9l a kezdetekr\u0151l az volt, hogy Magyarorsz\u00e1g ne csak a j\u00e1rv\u00e1ny gazdas\u00e1gi hat\u00e1sait tudja eredm\u00e9nyesen kiv\u00e9deni, hanem el\u0151nnyel tudjon kij\u00f6nni a v\u00e1ls\u00e1gb\u00f3l.\n\u00a0\u00a0\u00a0\u00a0Magyarorsz\u00e1g a visegr\u00e1di orsz\u00e1gok k\u00f6z\u00f6tt is jav\u00edtott: a m\u00e1sodik helyen \u00e1ll, csak Csehorsz\u00e1g el\u0151zte meg, Lengyelorsz\u00e1g \u00e9s Szlov\u00e1kia is h\u00e1tr\u00e9bb v\u00e9gzett a rangsorban - mondta.\n\u00a0\u00a0\u00a0\u00a0Varga Mih\u00e1ly kifejtette, hogy nem ad\u00f3emel\u00e9sekkel \u00e9s elvon\u00e1sokkal kezelt\u00e9k a v\u00e1ls\u00e1got, \u00e9ppen ellenkez\u0151leg: jelent\u0151s ad\u00f3cs\u00f6kkent\u00e9seket, ad\u00f3egyszer\u0171s\u00edt\u00e9seket hajtottak v\u00e9gre, n\u00f6velt\u00e9k a beruh\u00e1z\u00e1sok t\u00e1mogat\u00e1s\u00e1t, \u00e9s kiemelt figyelmet ford\u00edtottak a munkahelyek v\u00e9delm\u00e9re. A felm\u00e9r\u00e9s al\u00e1t\u00e1masztja, hogy ezek az int\u00e9zked\u00e9sek hat\u00e1sosak voltak: a legnagyobb javul\u00e1st a versenyk\u00e9pes ad\u00f3rendszer, a foglalkoztat\u00e1s, a munkaer\u0151piac \u00e9s a nemzetk\u00f6zi befektet\u00e9sek ter\u00e9n m\u00e9rt\u00e9k Magyarorsz\u00e1gn\u00e1l - ismertette.\n\u00a0\u00a0\u00a0\u00a0Varga Mih\u00e1ly kiemelte az IMD elemz\u00e9s\u00e9nek n\u00e9h\u00e1ny fontos meg\u00e1llap\u00edt\u00e1s\u00e1t: a gazdas\u00e1gi teljes\u00edtm\u00e9ny faktorban 11 helyez\u00e9ssel a 8. helyre l\u00e9pett el\u0151re az orsz\u00e1g, ami 25 \u00e9ve a legjobb poz\u00edci\u00f3ja. A vizsg\u00e1lt 20 alfaktor k\u00f6z\u00fcl 14-ben javult Magyarorsz\u00e1g helyez\u00e9se. A foglalkoztat\u00e1s \u00e9s az ad\u00f3z\u00e1s alfaktorban a mindenkori legkiemelked\u0151bb helyez\u00e9st \u00e9rte el - mondta.\n\u00a0\u00a0\u00a0\u00a0 A nemzetk\u00f6zi befektet\u00e9sekben 30 helyet javult az orsz\u00e1g poz\u00edci\u00f3ja. A miniszter hangs\u00falyozta, hogy a v\u00e1ls\u00e1g idej\u00e9n is kiemelt figyelmet ford\u00edtottak a beruh\u00e1z\u00e1sok \u00f6szt\u00f6nz\u00e9s\u00e9re, amit j\u00f3l t\u00fckr\u00f6z, hogy a k\u00f6lts\u00e9gvet\u00e9sb\u0151l tavaly t\u00f6bb mint 4 ezermilli\u00e1rd forintot a beruh\u00e1z\u00e1sok t\u00e1mogat\u00e1s\u00e1ra ford\u00edtottak. A Nemzeti Befektet\u00e9si \u00dcgyn\u00f6ks\u00e9g 2020-ban 907 projekt megval\u00f3sul\u00e1s\u00e1hoz j\u00e1rult hozz\u00e1, amelynek eredm\u00e9nyek\u00e9pp 4,078 milli\u00e1rd eur\u00f3 \u00e9rt\u00e9k\u0171 beruh\u00e1z\u00e1s val\u00f3sul meg, ami t\u00f6bb mint 1400 milli\u00e1rd forint beruh\u00e1z\u00e1st jelent.\n\u00a0\u00a0\u00a0\u00a0A foglalkoztat\u00e1s \u00e9s a munkaer\u0151piac ter\u00fclet\u00e9n h\u00e9t-h\u00e9t helyet tudott jav\u00edtani az orsz\u00e1g. Az \u00e1prilisi adat szerint 4,4 sz\u00e1zal\u00e9kos a munkan\u00e9lk\u00fclis\u00e9gi r\u00e1ta, az euroz\u00f3na \u00e1tlaga ezzel szemben 8 sz\u00e1zal\u00e9k k\u00f6r\u00fcl van.\n\u00a0\u00a0\u00a0\u00a0A korm\u00e1nyzati hat\u00e9konys\u00e1g faktorban 7 helyez\u00e9st jav\u00edtva a 40. helyet \u00e9rte el az orsz\u00e1g, amely 2007 \u00f3ta a legkedvez\u0151bb poz\u00edci\u00f3, az infrastrukt\u00fara faktorban pedig 4 helyez\u00e9st jav\u00edtott, ez a 37. helyet jelenti.\n\u00a0\u00a0\u00a0\u00a0Az IMD sv\u00e1jci \u00fczleti iskola Versenyk\u00e9pess\u00e9g K\u00f6zpontja (IMD World Competitiveness Center) 1989 \u00f3ta teszi k\u00f6zz\u00e9 \u00e9vk\u00f6nyv form\u00e1j\u00e1ban versenyk\u00e9pess\u00e9gi rangsor\u00e1t. Ebben 258 indik\u00e1torra \u00e9p\u00edtenek \u00e9s 63 orsz\u00e1g relat\u00edv rangsor\u00e1t adj\u00e1k meg.\n\nMTI 2021. j\u00fanius 17.\n\n"}]