[{"date": "2021-06-25 09:02", "url": "https://koronavirus.gov.hu/cikkek/5-millio-455-ezer-beoltott-66-az-uj-fertozott-elhunyt-8-beteg", "h1": "5 milli\u00f3 455 ezer a beoltott, 66 az \u00faj fert\u0151z\u00f6tt, elhunyt 8 beteg", "body": "\nA beoltottak sz\u00e1ma 5 454\u00a0866 f\u0151, k\u00f6z\u00fcl\u00fck 4 728\u00a0655 f\u0151 m\u00e1r a m\u00e1sodik olt\u00e1s\u00e1t is megkapta. \u00d6sszesen 66 \u00faj fert\u0151z\u00f6ttet igazoltak, ezzel a j\u00e1rv\u00e1ny kezdete \u00f3ta \u00f6sszesen 807 910 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 8 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 29 980 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg 737 233 f\u0151, az akt\u00edv fert\u0151z\u00f6ttek sz\u00e1ma pedig 40 697 f\u0151re cs\u00f6kkent. 182 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 22-en vannak l\u00e9legeztet\u0151g\u00e9pen.\u00a0Az olt\u00e1soknak \u00e9s a v\u00e9delmi int\u00e9zked\u00e9seknek k\u00f6sz\u00f6nhet\u0151en let\u00f6rt\u00fck a j\u00e1rv\u00e1ny harmadik hull\u00e1m\u00e1t. Az \u00fajraind\u00edt\u00e1s k\u00f6vetkez\u0151 fokozata 5,5 milli\u00f3 beoltottn\u00e1l l\u00e9p \u00e9letbe, a v\u00e1rhat\u00f3 int\u00e9zked\u00e9seket a cs\u00fct\u00f6rt\u00f6ki Korm\u00e1nyinf\u00f3n Guly\u00e1s Gergely Minisztereln\u00f6ks\u00e9get vezet\u0151 miniszter ismertette. Tov\u00e1bbra is folyamatosan lehet regisztr\u00e1lni a\u00a0www.vakcinainfo.gov.hu\u00a0honlapon, az \u00e9rv\u00e9nyes regisztr\u00e1ci\u00f3val rendelkez\u0151k pedig interneten is foglalhatnak id\u0151pontot az olt\u00e1sra a\u00a0www.eeszt.gov.hu\u00a0honlapon.\n\nA k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt \u00e9s a gazdas\u00e1g \u00fajraind\u00edt\u00e1s\u00e1\u00e9rt felel\u0151s Operat\u00edv t\u00f6rzsek javaslat\u00e1ra a korm\u00e1ny \u00fajabb j\u00e1rv\u00e1ny\u00fcgyi korl\u00e1toz\u00e1sok felold\u00e1s\u00e1r\u00f3l d\u00f6nt\u00f6tt, \u00edgy az 5,5 milli\u00f3 beoltott el\u00e9r\u00e9s\u00e9t k\u00f6vet\u0151en megsz\u0171nik a k\u00f6telez\u0151 maszkhaszn\u00e1lat \u00e9s v\u00e9detts\u00e9gi igazolv\u00e1ny n\u00e9lk\u00fcl is lehet sz\u00e1llod\u00e1kba, \u00e9ttermekbe, f\u00fcrd\u0151kbe, strandokra menni. A v\u00e9detts\u00e9gi igazolv\u00e1ny haszn\u00e1lata ugyanakkor fennmarad a t\u00f6megrendezv\u00e9nyek eset\u00e9n, mint a sportrendezv\u00e9nyek, koncertek, fesztiv\u00e1lok \u00e9s az \u00e9jszakai zen\u00e9s sz\u00f3rakoz\u00f3helyek, hiszen a v\u00edrus m\u00e9g itt van. A korm\u00e1ny tov\u00e1bb\u00e1 egy a j\u00e1rv\u00e1ny ut\u00e1ni \u00e9letr\u0151l sz\u00f3l\u00f3 nemzeti konzult\u00e1ci\u00f3ban is kik\u00e9ri a magyar emberek v\u00e9lem\u00e9ny\u00e9t, olyan k\u00e9rd\u00e9seket \u00e9rintve, mint a gazdas\u00e1g \u00fajraind\u00edt\u00e1sa \u00e9s meger\u0151s\u00edt\u00e9se, a munkahelyek v\u00e9delme, a csal\u00e1dok t\u00e1mogat\u00e1sa.\nAz \u00e9rv\u00e9nyes regisztr\u00e1ci\u00f3val rendelkez\u0151k automatikusan tudnak az interneten id\u0151pontot foglalni az olt\u00e1sra \u00e9s m\u00e1r az \u00e9rv\u00e9nyesen regisztr\u00e1lt Magyarorsz\u00e1gon \u00e9l\u0151 k\u00fclf\u00f6ldiek \u00e9s k\u00fclhoni magyar \u00e1llampolg\u00e1rok is tudnak id\u0151pontot foglalni a sz\u00e1mukra legkedvez\u0151bb k\u00f3rh\u00e1zi olt\u00f3pontra \u00e9s az el\u00e9rhet\u0151 vakcin\u00e1kra.\u00a0\nAz internetes id\u0151pontfoglal\u00f3ban orsz\u00e1gosan Pfizer, Sinopharm \u00e9s korl\u00e1tozott mennyis\u00e9gben m\u00e9g Szputnyik olt\u00e1s foglalhat\u00f3. Egyes olt\u00f3pontokon Janssen \u00e9s Moderna olt\u00e1s is el\u00e9rhet\u0151. B\u0151vebben:\u00a0https://koronavirus.gov.hu/cikkek/folyamatosan-nyitva-van-az-online-idopontfoglalo\nMagyarorsz\u00e1g felaj\u00e1nlja a szomsz\u00e9dos orsz\u00e1goknak, hogy j\u00faliust\u00f3l a haz\u00e1nkkal k\u00f6z\u00f6s hat\u00e1rok ment\u00e9n \u00e9l\u0151k is felvehetik a koronav\u00edrus elleni v\u00e9d\u0151olt\u00e1st Magyarorsz\u00e1gon. Ezzel haz\u00e1nk tov\u00e1bb n\u00f6veli a j\u00e1rv\u00e1ny elleni v\u00e9detts\u00e9g\u00e9t, \u00e9s a magyar lakoss\u00e1g, valamint a k\u00fclhoni magyarok v\u00e9delme \u00e9rdek\u00e9ben kiterjeszti a v\u00e9dettek k\u00f6r\u00e9t k\u00f6zvetlen\u00fcl a magyar hat\u00e1rok ment\u00e9n \u00e9l\u0151kre is f\u00fcggetlen\u00fcl att\u00f3l, hogy magyar vagy nem magyar \u00e1llampolg\u00e1rok.\u00a0A r\u00e9szleteket szab\u00e1lyoz\u00f3 korm\u00e1nyrendelet kedden jelent meg a Magyar K\u00f6zl\u00f6nyben.\u00a0https://koronavirus.gov.hu/cikkek/magyarorszag-szomszedos-orszagok-hatar-menten-lakoinak-felajanlja-vedooltast\nAz olt\u00e1st igazol\u00f3 alkalmaz\u00e1s mobiltelefonra ingyenes let\u00f6lthet\u0151, ezzel k\u00e9pes a v\u00e9detts\u00e9gi igazolv\u00e1ny kiv\u00e1lt\u00e1s\u00e1ra. B\u0151vebben:\u00a0\u00a0https://koronavirus.gov.hu/cikkek/ingyenesen-letoltheto-koronavirus-elleni-vedooltast-igazolo-mobilalkalmazas-szolgaltatoknak\n\u00a0\n\n"}]