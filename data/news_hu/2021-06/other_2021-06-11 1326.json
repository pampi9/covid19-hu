[{"date": "2021-06-11 13:26", "url": "https://koronavirus.gov.hu/cikkek/operativ-torzs-elkezdodott-12-15-evesek-oltasanak-regisztracioja", "h1": "Operat\u00edv t\u00f6rzs: elkezd\u0151d\u00f6tt a 12-15 \u00e9vesek olt\u00e1s\u00e1nak regisztr\u00e1ci\u00f3ja", "body": "\nElkezd\u0151d\u00f6tt a 12-15 \u00e9vesek olt\u00e1s\u00e1nak regisztr\u00e1ci\u00f3ja, a gyerek adataival a sz\u00fcl\u0151 regisztr\u00e1lhat a vakcinainfo.gov.hu honlapon, majd n\u00e9h\u00e1ny napos \u00e1tfut\u00e1s ut\u00e1n, online lehet id\u0151pontot foglalni a nekik adhat\u00f3 Pfizer-vakcin\u00e1ra - mondta el a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes hozz\u00e1tette: a h\u00e1ziorvost\u00f3l is k\u00e9rhet\u0151 az olt\u00e1s, de ebben az esetben az orvosnak \u00f6ssze kell v\u00e1rnia annyi gyereket, hogy egy ampull\u00e1b\u00f3l az \u00f6sszes kinyerhet\u0151 adag beadhat\u00f3 legyen.\n\u00a0\u00a0\u00a0\u00a0Ha a gyereknek valamilyen kr\u00f3nikus betegs\u00e9ge van, az olt\u00e1s el\u0151tt \u00e9rdemes a kezel\u0151orvossal konzult\u00e1lni - aj\u00e1nlotta a szakember.\n\u00a0\u00a0\u00a0\u00a0Galg\u00f3czi \u00c1gnes az aktu\u00e1lis j\u00e1rv\u00e1ny\u00fcgyi adatokr\u00f3l elmondta, az elm\u00falt napon 199 \u00faj fert\u0151z\u00f6ttet regisztr\u00e1ltak, ezzel 806 790-re n\u0151tt a beazonos\u00edtott fert\u0151z\u00f6ttek sz\u00e1ma. K\u00f3rh\u00e1zban 442 beteget \u00e1polnak a v\u00edrus sz\u00f6v\u0151dm\u00e9nyeivel \u00f6sszef\u00fcgg\u00e9sben, k\u00f6z\u00fcl\u00fck 51-en szorulnak l\u00e9legeztet\u0151g\u00e9pre.\n\u00a0\u00a0\u00a0\u00a0Elmondta azt is, az olt\u00e1si program folyamatosan zajlik, eddig az olt\u00e1s els\u0151 d\u00f3zis\u00e1t 5 324 996-an, m\u00edg a m\u00e1sodikat 4 157 681-en kapt\u00e1k meg. Az olt\u00e1sra regisztr\u00e1ltak sz\u00e1ma 5 milli\u00f3 115 ezer, \u00e9s 93 sz\u00e1zal\u00e9kuk m\u00e1r megkapta a vakcin\u00e1t, ezzel a magyar lakoss\u00e1g \u00e1toltotts\u00e1ga 54,5 sz\u00e1zal\u00e9kos, m\u00edg az eur\u00f3pai uni\u00f3s \u00e1tlag 42 sz\u00e1zal\u00e9k.\n\u00a0\u00a0\u00a0\u00a0Hozz\u00e1tette: a koronav\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge orsz\u00e1gos \u00e1tlagban el\u00e9ri vagy megk\u00f6zel\u00edti a tavaly ny\u00e1ri \u00e9rt\u00e9ket, n\u00f6veked\u00e9st a mint\u00e1kban sehol sem tapasztaltak.\n\u00a0\u00a0\u00a0\u00a0Azt mondta, a j\u00e1rv\u00e1ny\u00fcgyi int\u00e9zked\u00e9seknek \u00e9s a v\u00e9d\u0151olt\u00e1soknak k\u00f6sz\u00f6nhet\u0151en siker\u00fclt let\u00f6rni a j\u00e1rv\u00e1ny harmadik hull\u00e1m\u00e1t, azonban a v\u00edrus \"nem t\u0171nt el\".\n\u00a0\u00a0\u00a0\u00a0Ezzel kapcsolatban kit\u00e9rt arra: el\u0151fordulhat, hogy \u0151sszel, t\u00e9len - a l\u00e9g\u00fati fert\u0151z\u00e9sek szezon\u00e1lis id\u0151szak\u00e1ban - \u00fajra \"fellobbanhat\" a j\u00e1rv\u00e1ny, ez\u00e9rt fontos, hogy min\u00e9l t\u00f6bben \u00e9ljenek az olt\u00e1s lehet\u0151s\u00e9g\u00e9vel. Regisztr\u00e1ci\u00f3 olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Galg\u00f3czi \u00c1gnes besz\u00e1molt arr\u00f3l is, hogy levelet k\u00fcldtek a h\u00e1ziorvosoknak, amiben arra k\u00e9rt\u00e9k \u0151ket: n\u00e9zz\u00e9k \u00e1t a praxisukhoz tartoz\u00f3k list\u00e1j\u00e1t, \u00e9s besz\u00e9ljenek azzal, aki regisztr\u00e1lt, de m\u00e9g nem vette fel az olt\u00e1st, \u00e9s azzal is, aki m\u00e9g nem regisztr\u00e1lt.\nTov\u00e1bb\u00e1 k\u00e9rik azokat is, akik m\u00e9g nem vett\u00e9k fel a m\u00e1sodik olt\u00e1sukat, hogy tegy\u00e9k ezt meg, hiszen csak a m\u00e1sodik d\u00f3zis ut\u00e1n alakul ki a teljes v\u00e9detts\u00e9g.\n\nMTI 2021. j\u00fanius 11.\n\n"}]