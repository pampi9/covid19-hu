[{"date": "2021-06-24 21:02", "url": "https://koronavirus.gov.hu/cikkek/menczer-helyes-dontes-volt-kolcsonos-tiszteletre-epiteni-kulpolitikat", "h1": "Menczer: helyes d\u00f6nt\u00e9s volt k\u00f6lcs\u00f6n\u00f6s tiszteletre \u00e9p\u00edteni a k\u00fclpolitik\u00e1t", "body": "\nHelyes d\u00f6nt\u00e9s volt, hogy Magyarorsz\u00e1g a k\u00f6lcs\u00f6n\u00f6s tiszteletre \u00e9p\u00edtette a k\u00fclpolitik\u00e1j\u00e1t, mert ez tette lehet\u0151v\u00e9 Oroszorsz\u00e1gb\u00f3l \u00e9s K\u00edn\u00e1b\u00f3l is \u00e9letment\u0151, koronav\u00edrus elleni vakcin\u00e1k v\u00e1s\u00e1rl\u00e1s\u00e1t - jelentette ki a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n Budapesten, a koronav\u00edrus elleni sz\u00e9rumter\u00e1pia eredm\u00e9nyeir\u0151l \u00e9s tov\u00e1bbi lehet\u0151s\u00e9geir\u0151l sz\u00f3l\u00f3 konferenci\u00e1n.\n\n\nMenczer Tam\u00e1s eml\u00e9keztetett: Magyarorsz\u00e1g h\u00e9tmilli\u00f3 adag, vagyis 3,5 milli\u00f3 embernek el\u00e9g keleti vakcin\u00e1t szerzett be. Jelenleg ezek a vakcin\u00e1k k\u00e9tmilli\u00f3 magyar ember \u00e9let\u00e9t v\u00e9dik - emelte ki.\nHangs\u00falyozta, hogy a keleti vakcin\u00e1kkal m\u00e1sf\u00e9l h\u00f3nappal hamarabb jutott el az orsz\u00e1g a n\u00e9gymilli\u00f3 beoltottig. Ezzel k\u00f6r\u00fclbel\u00fcl 500 milli\u00e1rd forintot sp\u00f3rolt meg a korm\u00e1ny, mivel a j\u00e1rv\u00e1ny miatti teljes lez\u00e1r\u00e1s alatt naponta 10-15 milli\u00e1rd forint vesztes\u00e9ge volt a gazdas\u00e1gnak - mondta.\nMagyarorsz\u00e1g r\u00e9szt vett az uni\u00f3s vakcinabeszerz\u00e9sekben is, de a korm\u00e1ny felismerte, hogy az nem lesz el\u00e9g. Sok orsz\u00e1g szerette volna k\u00f6vetni a magyar vakcinabeszerz\u00e9st, de t\u00f6bbi k\u00f6z\u00f6tt a k\u00fclpolitik\u00e1juk miatt nem tehett\u00e9k meg ezt - emelte ki.\nAz \u00e1llamtitk\u00e1r kit\u00e9rt arra is, hogy Magyarorsz\u00e1g a vakcin\u00e1k eset\u00e9ben is a saj\u00e1t kapacit\u00e1sok \u00e9p\u00edt\u00e9s\u00e9re, b\u0151v\u00edt\u00e9s\u00e9re t\u00f6rekszik: az ITM fel\u00fcgyelete alatt Debrecenben magyar olt\u00f3anyaggy\u00e1r \u00e9p\u00fcl, amelyben v\u00e1rhat\u00f3an 2022-ben az \u00f6sszes vakcinat\u00edpus - ak\u00e1r a k\u00ednai, az orosz vagy a Pfizer-vakcina is - el\u0151\u00e1ll\u00edthat\u00f3 lesz.\nMenczer Tam\u00e1s \u00fagy fogalmazott: Eur\u00f3p\u00e1nak nem volt semmije, se v\u00e9d\u0151eszk\u00f6ze, se l\u00e9legeztet\u0151g\u00e9pe, se vakcin\u00e1ja, se kapacit\u00e1sa arra, hogy ezeket el\u0151\u00e1ll\u00edtsa, ez\u00e9rt \"az eg\u00e9sz vil\u00e1g K\u00edn\u00e1ban \u00e1llt sorban\". Magyarorsz\u00e1g a l\u00e9legeztet\u0151g\u00e9pek beszerz\u00e9se mellett saj\u00e1t kapacit\u00e1st is l\u00e9trehozott azok gy\u00e1rt\u00e1s\u00e1ra, ennek eredm\u00e9nyek\u00e9nt V\u00e1con ma m\u00e1r a vil\u00e1g egyik legjobb l\u00e9legeztet\u0151g\u00e9p\u00e9t gy\u00e1rtj\u00e1k - eml\u00e9keztetett az \u00e1llamtitk\u00e1r.\nB\u00f3dis J\u00f3zsef, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra k\u00f6sz\u00f6nt\u0151besz\u00e9d\u00e9ben azt mondta: a koronav\u00edrus-j\u00e1rv\u00e1ny pozit\u00edvuma, hogy olyan t\u00e1rsadalmi \u00f6sszefog\u00e1s alakult ki, amelynek megk\u00e9rd\u0151jelezhetetlen eredm\u00e9nyei lettek. Ilyen p\u00e9ld\u00e1ul a plazmater\u00e1pia, amelyben a fert\u0151z\u00e9sen m\u00e1r \u00e1tesett emberek v\u00e9r\u00e9b\u0151l el\u0151\u00e1ll\u00edtott k\u00e9sz\u00edtm\u00e9nyt haszn\u00e1lnak gy\u00f3gy\u00edt\u00e1sra. Hozz\u00e1tette: a m\u00f3dszerrel mintegy \u00f6tsz\u00e1z beteget kezeltek sikeresen Magyarorsz\u00e1gon.\nA koronav\u00edrus-j\u00e1rv\u00e1ny a tudom\u00e1nyos, innov\u00e1ci\u00f3s szakter\u00fcleten soha nem l\u00e1tott aktivit\u00e1st v\u00e1ltott ki: a j\u00e1rv\u00e1ny miatt k\u00f6r\u00fclbel\u00fcl sz\u00e1z projektjavaslat \u00e9rkezett, amelyb\u0151l huszon\u00f6t\u00f6t meg is val\u00f3s\u00edtottak - k\u00f6z\u00f6lte.\n\u00a0\u00a0\nMTI 2021. j\u00fanius 24.\n\n"}]