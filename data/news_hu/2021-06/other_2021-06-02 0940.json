[{"date": "2021-06-02 09:40", "url": "https://koronavirus.gov.hu/cikkek/gyorgy-laszlo-onellatok-lehetunk-oltoanyagokbol", "h1": "Gy\u00f6rgy L\u00e1szl\u00f3: \u00f6nell\u00e1t\u00f3k lehet\u00fcnk olt\u00f3anyagokb\u00f3l", "body": "\nA korm\u00e1ny m\u00e1r 2017-ben d\u00f6nt\u00e9st hozott az \u00faj nemzeti olt\u00f3anyaggy\u00e1r \u00e9p\u00edt\u00e9s\u00e9r\u0151l, a koronav\u00edrus-j\u00e1rv\u00e1ny pedig igazolta annak sz\u00fcks\u00e9gess\u00e9g\u00e9t; Magyarorsz\u00e1g \u00f6nell\u00e1t\u00f3 lehet olt\u00f3anyagokb\u00f3l - hangs\u00falyozta az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a Magyar Demokrata szerdai sz\u00e1m\u00e1ban megjelent cikkben.\n\n\nGy\u00f6rgy L\u00e1szl\u00f3 k\u00f6z\u00f6lte, nem lehet m\u00e9g tudni, meddig \u00e9s milyen form\u00e1ban marad vel\u00fcnk a koronav\u00edrus, olt\u00f3anyagra ugyanakkor a j\u00f6v\u0151ben is sz\u00fcks\u00e9g lehet, ak\u00e1r az \u00faj vari\u00e1nsok ellen, ak\u00e1r a feln\u00f6vekv\u0151 gener\u00e1ci\u00f3k sz\u00e1m\u00e1ra.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy a nemzeti olt\u00f3anyaggy\u00e1r tervez\u00e9se m\u00e1r 2017-ben megkezd\u0151d\u00f6tt. \"A d\u00f6nt\u00e9st a patri\u00f3ta szeml\u00e9letm\u00f3d alapozta meg, ami 2010 \u00f3ta jellemzi a magyar gazdas\u00e1gpolitik\u00e1t\" - fogalmazott. Ennek l\u00e9nyege - folytatta - bizonyos ter\u00fcleteken az \u00f6nell\u00e1t\u00e1s, ami k\u00fcl\u00f6n\u00f6sen v\u00e1ls\u00e1ghelyzetben fontos.\n\u00a0\u00a0\u00a0\u00a0\"Az elm\u00falt egy \u00e9v is megmutatta, hogy en\u00e9lk\u00fcl mennyire kiszolg\u00e1ltatott \u00e9s s\u00e9r\u00fcl\u00e9keny tud lenni egy orsz\u00e1g, gyakorlatilag \u00e9let-hal\u00e1l harc folyt maszkok\u00e9rt, l\u00e9legeztet\u0151g\u00e9pek\u00e9rt, fert\u0151tlen\u00edt\u0151szerek\u00e9rt. Ezekb\u0151l mi, magyarok elegend\u0151 kapacit\u00e1st \u00e9p\u00edtett\u00fcnk ki az elm\u00falt \u00e9vben\" - mutatott r\u00e1.\n\u00a0\u00a0\u00a0\u00a0Gy\u00f6rgy L\u00e1szl\u00f3 szerint a neoliber\u00e1lis gazdas\u00e1gpolitika k\u00f6vetkezm\u00e9nye, hogy az orsz\u00e1gban sz\u00e1z \u00e9ven \u00e1t j\u00f3l m\u0171k\u00f6d\u0151, sz\u00e1mottev\u0151 vakcinagy\u00e1rt\u00e1s megsz\u0171nt, az ezzel kapcsolatos tud\u00e1sunk, k\u00e9pess\u00e9geink elvesztek.\n\u00a0\u00a0\u00a0\u00a0Ennek r\u00e9szleteir\u0151l elmondta: miut\u00e1n a kor\u00e1bbi korm\u00e1nyok k\u00fclf\u00f6ldi c\u00e9geknek adt\u00e1k el a magyar iparv\u00e1llalatokat, \"hamar kider\u00fclt\", hogy a vev\u0151k nem minden esetben a c\u00e9gek fejleszt\u00e9s\u00e9ben voltak \u00e9rdekeltek, hanem a gy\u00e1rt\u00f3kapacit\u00e1sok megsz\u00fcntet\u00e9s\u00e9vel szereztek maguknak piacot.\n\u00a0\u00a0\u00a0\u00a0\"L\u00e1tjuk, hogy k\u00fclf\u00f6ld\u00f6n v\u00e9dik a nemzeti v\u00e1llalatokat, illetve a termel\u00e9s els\u0151dleges c\u00e9lja el\u0151sz\u00f6r a saj\u00e1t piac kiszolg\u00e1l\u00e1sa, \u00e9s csak ut\u00e1na k\u00f6vetkeznek a t\u00f6bbiek\" - fogalmazott.\n\u00a0\u00a0\u00a0\u00a0Sz\u00f3lt arr\u00f3l, hogy a magyar f\u00e9l sz\u00edvesen egy\u00fcttm\u0171k\u00f6dik a nemzetk\u00f6zi szerepl\u0151kkel, \"ha azt l\u00e1tjuk, hogy know how-t telep\u00edtenek ide, hogy a jelenl\u00e9t\u00fck r\u00e9v\u00e9n fejl\u0151dnek az egyetemek, \u00e9s a magyar munkav\u00e1llal\u00f3k magasabb b\u00e9rt vihetnek haza\".\n\u00a0\u00a0\u00a0\u00a0A Magyar Demokrata cikke szerint a magyar vakcinagy\u00e1rt\u00e1st a vil\u00e1g \u00f6t legjobbja k\u00f6z\u00f6tt tartott\u00e1k sz\u00e1mon a k\u00e9t vil\u00e1gh\u00e1bor\u00fa k\u00f6z\u00f6tt, \u00e9s jelent\u0151s kapacit\u00e1sok voltak m\u00e9g a hatvanas \u00e9vekben is, mindezt a privatiz\u00e1l\u00f3 korm\u00e1nyok \"elherd\u00e1lt\u00e1k\".\n\u00a0\u00a0\u00a0\u00a0A hetilap besz\u00e1molt arr\u00f3l is, hogy az olt\u00f3anyaggy\u00e1r l\u00e9trehoz\u00e1s\u00e1nak feladat\u00e1t a Debreceni Egyetem (DE) kapta meg n\u00e9gy \u00e9vvel ezel\u0151tt. A v\u00e1rosban hagyom\u00e1nyosan jelen van a gy\u00f3gyszeripar, az egyetemi h\u00e1tt\u00e9r pedig lehet\u0151s\u00e9get ny\u00fajt a kutat\u00e1s-fejleszt\u00e9shez \u00e9s a k\u00e9pz\u00e9shez is. A tervek szerint minden, Magyarorsz\u00e1gon haszn\u00e1latos olt\u00f3anyagot ott fognak majd gy\u00e1rtani, illetve fontos elv\u00e1r\u00e1s, hogy a term\u00e9kek a nemzetk\u00f6zi piacon is versenyk\u00e9pesek legyenek.\n\u00a0\u00a0\u00a0\u00a0Palkovics L\u00e1szl\u00f3 innov\u00e1ci\u00f3s \u00e9s technol\u00f3giai minisztert id\u00e9zve kit\u00e9rtek arra, hogy a beruh\u00e1z\u00e1sok teljes k\u00f6lts\u00e9ge v\u00e1rhat\u00f3an 55 milli\u00e1rd forint lesz, ezen bel\u00fcl a koronav\u00edrus elleni vakcina gy\u00e1rt\u00f3egys\u00e9ge 6,7-7 milli\u00e1rd forintba ker\u00fcl majd. A gy\u00e1rt\u00e1s v\u00e1rhat\u00f3an 2022 m\u00e1sodik fel\u00e9ben kezd\u0151dik meg, a v\u00e9d\u0151olt\u00e1sok sz\u00e9lesebb spektrum\u00e1t gy\u00e1rt\u00f3 \u00fczem 2025-ig k\u00e9sz\u00fcl el.\n\nMTI 2021. j\u00fanius 2.\n\n"}]