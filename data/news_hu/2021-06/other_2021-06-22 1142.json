[{"date": "2021-06-22 11:42", "url": "https://koronavirus.gov.hu/cikkek/novak-katalin-iden-lehetne-diplomat-szerezni-nyelvvizsga-nelkul", "h1": "Nov\u00e1k Katalin: id\u00e9n is lehetne diplom\u00e1t szerezni nyelvvizsga n\u00e9lk\u00fcl", "body": "\nIfj\u00fas\u00e1gi szervezetek javaslatai alapj\u00e1n a \"nyelvvizsga-amnesztia\" meghosszabb\u00edt\u00e1s\u00e1t javasolja a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs a korm\u00e1nynak - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden Budapesten, a t\u00f6rzs \u00fcl\u00e9se ut\u00e1n.\n\n\nNov\u00e1k Katalin azt mondta: ez azt jelenten\u00e9, hogy id\u00e9n is lehetne diplom\u00e1t szerezni nyelvvizsga n\u00e9lk\u00fcl.\n\u00a0\u00a0\u00a0\u00a0A miniszter, a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs vezet\u0151je ugyanakkor hangs\u00falyozta, mindenkit arra \u00f6szt\u00f6n\u00f6z, hogy szerezzen nyelvvizsg\u00e1t, mert neh\u00e9zs\u00e9get okoz, ha valaki nem besz\u00e9l idegen nyelveket.\n\u00a0\u00a0\u00a0\u00a0Nov\u00e1k Katalin besz\u00e1molt arr\u00f3l is: az operat\u00edv t\u00f6rzs d\u00f6nt\u00e9se alapj\u00e1n a k\u00f6znevel\u00e9si int\u00e9zm\u00e9nyek is eg\u00e9sz ny\u00e1ron szervezhetnek t\u00e1borokat, foglalkoz\u00e1sokat, \u00e9s ezek alkalm\u00e1val a sz\u00fcl\u0151k, k\u00eds\u00e9r\u0151k is bel\u00e9phetnek az int\u00e9zm\u00e9nybe. Hozz\u00e1tette, ezt iskol\u00e1nk\u00e9nt lehet szab\u00e1lyozni, de az erre vonatkoz\u00f3 \u00e1ltal\u00e1nos tilt\u00e1st megsz\u00fcntett\u00e9k.\n\u00a0\u00a0\u00a0\u00a0A k\u00f6zm\u0171vel\u0151d\u00e9si h\u00e1zakban tartott esk\u00fcv\u0151k eset\u00e9n a lakodalmakra \u00e9rv\u00e9nyes szab\u00e1lyoz\u00e1sok vonatkoznak - mondta.\n\u00a0\u00a0\u00a0\u00a0Sok olyan szab\u00e1ly van, amelynek alkalmaz\u00e1sa tiszt\u00e1z\u00e1st ig\u00e9nyel, ez\u00e9rt az operat\u00edv t\u00f6rzs \u00f6ssze\u00e1ll\u00edt\u00e1st k\u00e9sz\u00edt a leggyakrabban feltett k\u00e9rd\u00e9sekb\u0151l - tudatta.\n\u00a0\u00a0\u00a0\u00a0Elmondta tov\u00e1bb\u00e1, hogy fel\u00fclvizsg\u00e1lj\u00e1k majd a jelenleg hat\u00e1lyban l\u00e9v\u0151 v\u00e9delmi int\u00e9zked\u00e9seket, \u00e9s azt javasolj\u00e1k a korm\u00e1nynak, hogy csak azokat a korl\u00e1toz\u00e1sokat tartsa meg, amelyek tov\u00e1bbra is sz\u00fcks\u00e9gesek.\n\u00a0\u00a0\u00a0\u00a0Nov\u00e1k Katalin kit\u00e9rt arra is: a gyermek- \u00e9s ifj\u00fas\u00e1gi alapprogramb\u00f3l 80 milli\u00f3 forintos keretet k\u00fcl\u00f6n\u00edtettek el arra, hogy ifj\u00fas\u00e1gi szervezetek \u00fajratervez\u00e9sre 500 ezer \u00e9s 2 milli\u00f3 forint k\u00f6z\u00f6tti \u00f6sszegekre p\u00e1ly\u00e1zhassanak.\n\u00a0\u00a0\u00a0\u00a0Emellett t\u00f6bb p\u00e1ly\u00e1zatr\u00f3l is besz\u00e1molt, amelyre j\u00fanius 30-ig lehet jelentkezni: a v\u00e1llalatok 5 milli\u00f3 forintra p\u00e1ly\u00e1zhatnak csal\u00e1dbar\u00e1t int\u00e9zked\u00e9sek megval\u00f3s\u00edt\u00e1s\u00e1ra, az 1-es t\u00edpus\u00fa diab\u00e9teszeseket t\u00e1mogat\u00f3 civil szervezetek a 100 milli\u00f3 forintos keret\u00f6sszeg\u0171 p\u00e1ly\u00e1zaton id\u00e9n is maximum 30 milli\u00f3 forint vissza nem t\u00e9r\u00edtend\u0151 t\u00e1mogat\u00e1st kaphatnak, 500 milli\u00f3 forinttal pedig olyan 1-es t\u00edpus\u00fa diab\u00e9teszcentrumokat t\u00e1mogatnak, ahol m\u00e9g fejleszt\u00e9sekre van sz\u00fcks\u00e9g.\n\u00a0\u00a0\u00a0\u00a0A korm\u00e1ny megteremti annak a felt\u00e9teleit is, hogy az 1-es t\u00edpus\u00fa diab\u00e9tesszel \u00e9l\u0151 gyerekek \u00e1llami finansz\u00edroz\u00e1ssal a legkorszer\u0171bb inzulinpump\u00e1hoz jussanak - tette hozz\u00e1.\n\u00a0\u00a0\u00a0\u00a0Nov\u00e1k Katalin k\u00e9rd\u00e9sre elmondta: a nyelvvizsg\u00e1r\u00f3l sz\u00f3l\u00f3 javaslatot a szerdai korm\u00e1ny\u00fcl\u00e9sen terjesztik el\u0151.\n\u00a0\u00a0\u00a0\u00a0A gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9vel kapcsolatos k\u00e9rd\u00e9sekre azt v\u00e1laszolta: a korm\u00e1ny megvizsg\u00e1lta, mivel tudna legink\u00e1bb seg\u00edteni a gyermekes csal\u00e1doknak, \u00e9s az ad\u00f3visszat\u00e9r\u00edt\u00e9st tartotta erre a legigazs\u00e1gosabbnak. Ezt azt jelenti, hogy az \u00e1llam lemond a bev\u00e9telei egy r\u00e9sz\u00e9r\u0151l. \"Ilyen t\u00e1mogat\u00e1s soha, sehol m\u00e1shol nem volt m\u00e9g\" - emelte ki, hozz\u00e1t\u00e9ve: a r\u00e9szletszab\u00e1lyokon m\u00e9g dolgoznak.\n\u00a0\u00a0\u00a0\u00a0Arra a k\u00e9rd\u00e9sre, mit sz\u00f3l ahhoz, hogy a MNB nem t\u00e1mogatja a hitelmorat\u00f3rium meghosszabb\u00edt\u00e1s\u00e1t \u00e9s arra figyelmeztette az embereket, csak az vegye ig\u00e9nybe, akinek musz\u00e1j, azt felelte: a jegybank a dolg\u00e1t v\u00e9gzi, hiszen egyik feladata, hogy n\u00f6velje a p\u00e9nz\u00fcgyi tudatoss\u00e1got.\n\u00a0\u00a0\u00a0\u00a0A morat\u00f3rium ig\u00e9nybev\u00e9tele szabad d\u00f6nt\u00e9s - mondta, hangs\u00falyozva: a korm\u00e1ny szerint \u00f3ri\u00e1si seg\u00edts\u00e9g, hogy a j\u00e1rv\u00e1ny idej\u00e9n nem kell a hitelt\u00f6rleszt\u00e9ssel is foglalkozniuk a neh\u00e9z helyzetben l\u00e9v\u0151knek.\n\n\u00a0\u00a0\u00a0\u00a0Armin Laschetnek, a n\u00e9met Kereszt\u00e9nydemokrata Uni\u00f3 (CDU) eln\u00f6k\u00e9nek, az uni\u00f3p\u00e1rtok kancell\u00e1rjel\u00f6ltj\u00e9nek arr\u00f3l sz\u00f3l\u00f3 nyilatkozat\u00e1ra, hogy Orb\u00e1n Viktor minisztereln\u00f6kkel egy\u00fctt kell Eur\u00f3p\u00e1t \u00fajra\u00e9p\u00edteni, \u00fagy reag\u00e1lt: a politikus j\u00f3 vezet\u0151, aki k\u00e9pes re\u00e1lisan felm\u00e9rni az egy\u00fcttm\u0171k\u00f6d\u00e9s lehet\u0151s\u00e9geit, \u00e9s Magyarorsz\u00e1ggal kapcsolatban mindig j\u00f3zanul nyilatkozott. Ilyen politikusokra van sz\u00fcks\u00e9g - f\u0171zte hozz\u00e1.\n\u00a0\u00a0\u00a0\u00a0A pedofilellenes t\u00f6rv\u00e9nycsomag elfogad\u00e1sa miatti tiltakoz\u00e1sokkal, \u00e9s az uni\u00f3s vizsg\u00e1latokkal \u00f6sszef\u00fcgg\u00e9sben elmondta: Magyarorsz\u00e1gon mindenki szabadon nyilv\u00e1n\u00edthat v\u00e9lem\u00e9nyt, az pedig mindennapos dolog, hogy az uni\u00f3s int\u00e9zm\u00e9nyek vizsg\u00e1latot folytatnak. \"Minden k\u00e9rd\u00e9sre eddig is id\u0151ben v\u00e1laszoltunk, \u00e9s ha hat\u00e1lyos d\u00f6nt\u00e9s sz\u00fcletett, amely k\u00f6telezetts\u00e9get r\u00f3tt az orsz\u00e1gra, azt mindig be is tartottuk\" - mondta a miniszter.\n\u00a0\u00a0\u00a0\u00a0Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra kiemelte: augusztus 31-ig v\u00e1rhat\u00f3an mintegy 50 ezren szerezn\u00e9nek diplom\u00e1t, k\u00f6z\u00fcl\u00fck nagyj\u00e1b\u00f3l 20 ezer hallgat\u00f3nak nincs meg az ehhez sz\u00fcks\u00e9ges nyelvvizsg\u00e1ja.\n\u00a0\u00a0\u00a0\u00a0A koronav\u00edrus-j\u00e1rv\u00e1ny miatt az elm\u00falt egy \u00e9vben a nyelvtanul\u00e1si lehet\u0151s\u00e9gek jelent\u0151sen besz\u0171k\u00fcltek - mondta.\n\u00a0\u00a0\u00a0\u00a0Ismertette, hogy az ITM \u00e9s R\u00e1cz Zs\u00f3fia fiatalok\u00e9rt felel\u0151s helyettes \u00e1llamtitk\u00e1r megbesz\u00e9l\u00e9st folytatott meghat\u00e1roz\u00f3 ifj\u00fas\u00e1gi szervezetekkel, amelyen a szervezetek azt javasolt\u00e1k, hogy a m\u00falt \u00e9vhez hasonl\u00f3an, id\u00e9n is kaphass\u00e1k meg a fiatalok a diplom\u00e1jukat nyelvvizsga n\u00e9lk\u00fcl. Az \u00fcl\u00e9sen ez\u00e9rt javaslatot tettek erre a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzsnek - f\u0171zte hozz\u00e1.\n\u00a0\u00a0\u00a0\u00a0Az \u00e1llamtitk\u00e1r szerint az int\u00e9zked\u00e9s hozz\u00e1j\u00e1rulna ahhoz, hogy a frissdiplom\u00e1sok min\u00e9l hamarabb elhelyezkedjenek a munkaer\u0151piacon, ezzel seg\u00edtve a gazdas\u00e1g \u00fajraind\u00edt\u00e1s\u00e1t is. \u00a0\n\nMTI 2021. j\u00fanius 22.\n\n"}]