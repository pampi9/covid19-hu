[{"date": "2021-06-04 19:39", "url": "https://koronavirus.gov.hu/cikkek/szijjarto-peter-pragaban-atadta-magyarorszag-altal-csehorszagnak-kolcsonadott-vakcinakat", "h1": "Szijj\u00e1rt\u00f3 P\u00e9ter Pr\u00e1g\u00e1ban \u00e1tadta a Magyarorsz\u00e1g \u00e1ltal Csehorsz\u00e1gnak k\u00f6lcs\u00f6nadott vakcin\u00e1kat Andrej Babisnak", "body": "\nMagyarorsz\u00e1g 41 ezer adag koronav\u00edrus elleni vakcin\u00e1t k\u00f6lcs\u00f6nz\u00f6tt Csehorsz\u00e1gnak.\n\n\nA Pfizer/BioNTech v\u00e1llalat Comirnaty vakcin\u00e1it Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken d\u00e9lut\u00e1n a pr\u00e1gai O2universum nemzeti olt\u00e1si k\u00f6zpontban adta \u00e1t Andrej Babis cseh minisztereln\u00f6knek.\nA cseh minisztereln\u00f6k \u00fajs\u00e1g\u00edr\u00f3k el\u0151tt mondott k\u00f6sz\u00f6netet a magyar korm\u00e1nynak a seg\u00edts\u00e9g\u00e9rt \u00e9s a k\u00e9t orsz\u00e1g kapcsolatait igen j\u00f3nak, bar\u00e1tinak min\u0151s\u00edtette. \"Magyar bar\u00e1taink sz\u00fcks\u00e9g eset\u00e9n mindig seg\u00edtettek, mindig sz\u00e1m\u00edthattunk r\u00e1juk\" - hangs\u00falyozta Babis. Eml\u00e9keztetett: Magyarorsz\u00e1g m\u00e1r kor\u00e1bban 160 \u00faj l\u00e9legeztet\u0151g\u00e9pet aj\u00e1nd\u00e9kozott Csehorsz\u00e1gnak \u00e9s 200 k\u00f3rh\u00e1zi\u00a0\u00a0\u00e1gyat, amelyet eredetileg Magyarorsz\u00e1g rendelt meg, de \u00e1tengedett Csehorsz\u00e1gnak.\u00a0\u00a0\nSzijj\u00e1rt\u00f3 P\u00e9ter szint\u00e9n azt hangs\u00falyozta, hogy Magyarorsz\u00e1g \u00e9s Csehorsz\u00e1g viszonya bar\u00e1ti, a k\u00e9t gazdas\u00e1g ezer sz\u00e1llal k\u00f6t\u0151dik egym\u00e1shoz, s a magyarok \u00e9s a csehek pedig nagyon sz\u00edvesen l\u00e1togatnak el egym\u00e1s orsz\u00e1g\u00e1ba.\nAz olt\u00e1si igazolv\u00e1nyokkal kapcsolatban Szijj\u00e1rt\u00f3 P\u00e9ter az MTI k\u00e9rd\u00e9s\u00e9re elmondta: Magyarorsz\u00e1g eddig m\u00e1r 11 orsz\u00e1ggal k\u00f6t\u00f6tt k\u00e9toldal\u00fa meg\u00e1llapod\u00e1st a dokumentumok k\u00f6lcs\u00f6n\u00f6s elismer\u00e9s\u00e9r\u0151l, s r\u00f6videsen legal\u00e1bb k\u00e9t \u00fajabb meg\u00e1llapod\u00e1s is tet\u0151 al\u00e1 ker\u00fcl. \"Fontos turisztikai desztin\u00e1ci\u00f3kr\u00f3l van sz\u00f3\" - sz\u00f6gezte le a miniszter. \"Ha be vannak oltva, ezen orsz\u00e1gok \u00e1llampolg\u00e1rait teszt-, \u00e9s karant\u00e9nk\u00f6telezetts\u00e9gek n\u00e9lk\u00fcl beengedj\u00fck Magyarorsz\u00e1gra. Minden olyan szolg\u00e1ltat\u00e1st is ig\u00e9nybe vehetnek, ami a beoltott magyar \u00e1llampolg\u00e1roknak a rendelkez\u00e9s\u00e9re \u00e1ll\" - tette hozz\u00e1 Szijj\u00e1rt\u00f3.\n\nA miniszter c\u00e1folta azt az interneten megjelent \u00e9rtes\u00fcl\u00e9st, miszerint bizonyos cseh hotelekbe nem engedik be azokat a magyarokat, akik keleti vakcin\u00e1kkal lettek beoltva. \"Ez nem igaz, ez hazugs\u00e1g\" - hangs\u00falyozta Szijj\u00e1rt\u00f3. Megjegyezte, hogy a pr\u00e1gai magyar nagyk\u00f6vets\u00e9g leellen\u0151rizte az inform\u00e1ci\u00f3t \u00e9s \u00edr\u00e1st is kapott r\u00f3la, hogy ez az \u00e1ll\u00edt\u00f3lagos \u00e9rtes\u00fcl\u00e9s nem igaz.\nA Magyar K\u00f6zl\u00f6nyben megjelent korm\u00e1nyhat\u00e1rozat szerint Budapest pontosan 40 950 adag Pfizer BioNTech-vakcin\u00e1t adott k\u00f6lcs\u00f6n Csehorsz\u00e1gnak.\nAusztria, Magyarorsz\u00e1g \u00e9s Szlov\u00e9nia \u00e1prilisban k\u00f6z\u00f6sen tett \u00edg\u00e9retet arra, hogy mintegy 80 ezer adag, koronav\u00edrus elleni vakcin\u00e1t ad \u00e1t Csehorsz\u00e1gnak, miut\u00e1n az nem \u00e9rtett egyet a 10 milli\u00f3 adag, eur\u00f3pai uni\u00f3s vakcina ut\u00f3lagos sz\u00e9toszt\u00e1sakor el\u00e9rt kompromisszumos meg\u00e1llapod\u00e1ssal.\n\"Ausztria, Magyarorsz\u00e1g \u00e9s Szlov\u00e9nia eset\u00e9ben a vakcin\u00e1k k\u00f6lcs\u00f6nad\u00e1s\u00e1r\u00f3l van sz\u00f3, amelyeket visszaadunk, ha m\u00e1r elegend\u0151 vakcin\u00e1val fogunk rendelkezni\" - mondta p\u00e9nteken Jana Adamcov\u00e1 cseh korm\u00e1nysz\u00f3viv\u0151 az MTI tud\u00f3s\u00edt\u00f3j\u00e1nak. Hozz\u00e1tette: \"az id\u0151pontr\u00f3l nincs meg\u00e1llapod\u00e1s. A korm\u00e1nyf\u0151k k\u00f6zti szem\u00e9lyes megegyez\u00e9sr\u0151l van sz\u00f3\". Csehorsz\u00e1g, amely csak az Eur\u00f3pai Gy\u00f3gyszer\u00fcgyn\u00f6ks\u00e9g (EMA) \u00e1ltal j\u00f3v\u00e1hagyott vakcin\u00e1kat haszn\u00e1l, az olt\u00e1s kezdete \u00f3ta vakcinahi\u00e1nnyal k\u00fczd. Eduard Heger szlov\u00e1k korm\u00e1nyf\u0151 \u00e1prilisi l\u00e1togat\u00e1sakor 10 ezer adag Moderna vakcin\u00e1t \u00edg\u00e9rt aj\u00e1nd\u00e9kozni a cseheknek. H\u00e9tf\u0151n egy cseh katonai sz\u00e1ll\u00edt\u00f3 rep\u00fcl\u0151g\u00e9p 100 ezer Pfizer/BioNTech vakcin\u00e1t sz\u00e1ll\u00edtott Belgr\u00e1db\u00f3l Pr\u00e1g\u00e1ba, ezt Szerbia aj\u00e1nd\u00e9kozta Csehorsz\u00e1gnak.\nAz olt\u00e1si folyamat tavaly decemberi kezdete \u00f3ta Csehorsz\u00e1gban eddig mintegy 5,54 milli\u00f3 adag olt\u00f3anyagot adtak be a lakosoknak, az esetek t\u00f6bbs\u00e9g\u00e9ben k\u00e9t adagra van sz\u00fcks\u00e9g. Mindk\u00e9t adagot eddig t\u00f6bb mint 1,59 milli\u00f3 szem\u00e9ly kapta meg.\n\nA leggyakrabban haszn\u00e1lt vakcina a Pfizer-BioNTech v\u00e1llalatok Comirnaty olt\u00f3anyaga, amelyet a beoltottak mintegy 80 sz\u00e1zal\u00e9ka kapott meg. A beoltottak 10 sz\u00e1zal\u00e9ka Moderna vagy AstraZeneca vakcin\u00e1t kapott, m\u00edg a Jonhson&Johnson vakcin\u00e1ra egy sz\u00e1zal\u00e9k esik - olvashat\u00f3 az eg\u00e9szs\u00e9g\u00fcgyi miniszt\u00e9rium honlapj\u00e1n.\nAz olt\u00e1si folyamat Csehorsz\u00e1gban az ut\u00f3bbi napokban jelent\u0151sen f\u00f6lgyorsult. Szerd\u00e1n \u00e9s cs\u00fct\u00f6rt\u00f6k\u00f6n naponta mintegy 110 ezer adagnyi olt\u00e1st adtak be az orvosok.\nJelent\u0151sen gyeng\u00fclt a j\u00e1rv\u00e1ny terjed\u00e9se is. Szeptember eleje \u00f3ta a cs\u00fct\u00f6rt\u00f6ki nap volt az els\u0151, amikor egyetlen ember sem halt meg a koronav\u00edrus okozta Covid-19 betegs\u00e9gben.\u00a0\u00a0\n\nMTI 2021. j\u00fanius 4.\n\n"}]