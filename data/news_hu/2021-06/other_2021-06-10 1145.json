[{"date": "2021-06-10 11:45", "url": "https://koronavirus.gov.hu/cikkek/orban-viktor-magyarorszagon-tobb-vakcina-van-mint-ahanyan-jelentkeztek-oltasra", "h1": "Orb\u00e1n Viktor: Magyarorsz\u00e1gon t\u00f6bb vakcina van, mint ah\u00e1nyan jelentkeztek olt\u00e1sra", "body": "\nMagyarorsz\u00e1g az egyetlen orsz\u00e1g az EU-ban, ahol t\u00f6bb vakcina \u00e1ll rendelkez\u00e9sre, mint ah\u00e1nyan olt\u00e1sra jelentkeztek - mondta a minisztereln\u00f6k a cs\u00fct\u00f6rt\u00f6ki Korm\u00e1nyinf\u00f3n. Hangs\u00falyozta: a j\u00e1rv\u00e1ny harmadik hull\u00e1m\u00e1t legy\u0171rt\u00fck, mert az \u00faj fert\u0151z\u00f6ttek sz\u00e1ma egyre gyorsabb \u00fctemben cs\u00f6kken, \u00e9s alacsony a pozit\u00edv tesztek ar\u00e1nya.\n\n\nA j\u00e1rv\u00e1ny harmadik hull\u00e1m\u00e1t legy\u0171rt\u00fck\n\nA korm\u00e1nyzati d\u00f6nt\u00e9sek bejelent\u00e9s\u00e9t k\u00f6vet\u0151en Orb\u00e1n Viktor t\u00f6bb mint k\u00e9t \u00f3r\u00e1n \u00e1t v\u00e1laszolt \u00fajs\u00e1g\u00edr\u00f3i k\u00e9rd\u00e9sekre a Korm\u00e1nyinf\u00f3n, amelyet hossz\u00fa id\u0151 \u00f3ta el\u0151sz\u00f6r nem online rendeztek meg.\nMagyarorsz\u00e1g az egyetlen orsz\u00e1g az EU-ban, ahol t\u00f6bb vakcina \u00e1ll rendelkez\u00e9sre, mint ah\u00e1nyan olt\u00e1sra jelentkeztek - \u00e1llap\u00edtotta meg.\nA korm\u00e1nyf\u0151 mindenkit arra k\u00e9rt, hogy \u00e9ljen az olt\u00e1s lehet\u0151s\u00e9g\u00e9vel, mert a j\u00e1rv\u00e1ny csak azoknak \u00e9rt v\u00e9get, akik beoltatt\u00e1k magukat.\nHangs\u00falyozta: \"a j\u00e1rv\u00e1ny harmadik hull\u00e1m\u00e1t legy\u0171rt\u00fck\", mert az \u00faj fert\u0151z\u00f6ttek sz\u00e1ma egyre gyorsabb \u00fctemben cs\u00f6kken, \u00e9s alacsony a pozit\u00edv tesztek ar\u00e1nya. Az olt\u00e1sokat tekintve nagyon j\u00f3l \u00e1llunk, az els\u0151 olt\u00e1st tekintve a m\u00e1sodik, a m\u00e1sodik olt\u00e1st tekintve az els\u0151 helyen van Magyarorsz\u00e1g - k\u00f6z\u00f6lte.\nElmondta azt is: bel\u00fcgyminiszter t\u00e1j\u00e9koztat\u00e1sa szerint nyugati vakcin\u00e1kb\u00f3l 17 milli\u00f3 adag van, illetve \u00e9rkezik. Pfizerb\u0151l 6,1 milli\u00f3, Modern\u00e1b\u00f3l 1 milli\u00f3, AstraZenec\u00e1b\u00f3l \u00f6tmilli\u00f3, Janssenb\u0151l 4 milli\u00f3 lesz; ez azt jelenti, hogy Magyarorsz\u00e1g mindenkit k\u00e9pes nemcsak harmadj\u00e1ra, hanem negyedj\u00e9re is beoltani - r\u00e9szletezte.\nHozz\u00e1tette: k\u00ednai vakcina is van m\u00e9g, egyed\u00fcl az orosz vakcin\u00e1t \"kapkodt\u00e1k el\", abb\u00f3l 40-50 ezer van m\u00e1r csak.\nElvesz\u00edti v\u00e9detts\u00e9gi igazolv\u00e1ny\u00e1t, aki nem oltatja be mag\u00e1t a m\u00e1sodik adag vakcin\u00e1val\nElmondta, 137 ezer ember nem vette fel a koronav\u00edrus elleni vakcina m\u00e1sodik adagj\u00e1t. Akinek lej\u00e1rt a m\u00e1sodik olt\u00e1sra kijel\u00f6lt hat\u00e1rideje, \u00e9s nem veszi fel a olt\u00e1st, annak t\u00f6r\u00f6lni fogj\u00e1k a v\u00e9detts\u00e9gi igazolv\u00e1ny\u00e1t a nyilv\u00e1ntart\u00e1sb\u00f3l. Ez azt jelenti, hogy az \u00e9rintett el fogja vesz\u00edteni az els\u0151 olt\u00e1s ut\u00e1n kiadott v\u00e9detts\u00e9gi igazolv\u00e1ny\u00e1t, \u00e9s az azzal j\u00e1r\u00f3 kedvezm\u00e9nyeket.\nA korm\u00e1nyf\u0151 k\u00f6z\u00f6lte, a korm\u00e1ny d\u00f6nt\u00e9se \u00e9rtelm\u00e9ben a j\u00f6v\u0151 h\u00e9tt\u0151l \u00e1t\u00e1llnak a k\u00e9szenl\u00e9ti olt\u00e1si rendre.\nA korm\u00e1ny enged\u00e9lyezi a 12 \u00e9s 16 \u00e9v k\u00f6z\u00f6ttiek olt\u00e1s\u00e1t\n\nBejelentette azt is: a korm\u00e1ny d\u00f6nt\u00f6tt arr\u00f3l, hogy enged\u00e9lyezi a 12 \u00e9s 16 \u00e9v k\u00f6z\u00f6ttiek koronav\u00edrus elleni olt\u00e1s\u00e1t. Nem szerveznek kamp\u00e1nyt a 12-16 \u00e9vesek olt\u00e1s\u00e1ra, a sz\u00fcl\u0151k hozz\u00e1k meg a d\u00f6nt\u00e9st. Ha a sz\u00fcl\u0151k \u00fagy d\u00f6ntenek, hogy be akarj\u00e1k oltatni gyermek\u00fcket, a szokott rendben jelentkezni kell, majd az olt\u00f3pontokon fel lehet venni az olt\u00e1st - ismertette.\n10 napos szabads\u00e1got kapnak a v\u00e9dekez\u00e9sben r\u00e9szt vev\u0151k\nOrb\u00e1n Viktor bejelentette azt is: t\u00edznapos rendk\u00edv\u00fcli fizetett szabads\u00e1got kap mindenki, aki r\u00e9szt vett a j\u00e1rv\u00e1ny elleni v\u00e9dekez\u00e9sben. K\u00f6z\u00f6lte: rendelet hat\u00e1rozza meg, kikre terjed ki az int\u00e9zked\u00e9s, ez m\u00e9g cs\u00fct\u00f6rt\u00f6k\u00f6n megjelenik. Ez a legkevesebb, amit meg\u00e9rdemelnek a v\u00e9dekez\u00e9sben r\u00e9szt vev\u0151k - fogalmazott, megk\u00f6sz\u00f6nve a munk\u00e1jukat.\nGuly\u00e1s Gergely Minisztereln\u00f6ks\u00e9get vezet\u0151 miniszter k\u00f6z\u00f6lte: ezt a szabads\u00e1got kifizetni nem lehet, ki kell venni; az a c\u00e9l, hogy akik dolgoznak, pihenhessenek is.\nNemzeti konzult\u00e1ci\u00f3t ind\u00edtunk a gazdas\u00e1g \u00fajraind\u00edt\u00e1s\u00e1r\u00f3l\n\nA minisztereln\u00f6k t\u00e1j\u00e9koztatott arr\u00f3l is: nemzeti konzult\u00e1ci\u00f3t ind\u00edt a korm\u00e1ny a gazdas\u00e1g \u00fajraind\u00edt\u00e1s\u00e1r\u00f3l, a stabil gazdas\u00e1g megteremt\u00e9s\u00e9r\u0151l, a gazdas\u00e1g meger\u0151s\u00edt\u00e9s\u00e9r\u0151l. A nemzeti konzult\u00e1ci\u00f3 c\u00e9lja, hogy egyet\u00e9rt\u00e9si pontokat hozzanak l\u00e9tre a legfontosabb k\u00e9rd\u00e9sekben.\nAzzal indokolt: minden v\u00e1ls\u00e1gkezel\u00e9sn\u00e9l tartottak nemzeti konzult\u00e1ci\u00f3t, \u00edgy volt ez a p\u00e9nz\u00fcgyi v\u00e1ls\u00e1g ut\u00e1ni id\u0151szakban, a migr\u00e1ci\u00f3n\u00e1l, \u00e9s \u00edgy lesz most is a koronav\u00edrus-j\u00e1rv\u00e1nyt k\u00f6vet\u0151en. Kit\u00e9rt arra is: a korm\u00e1ny nem ugyanazt a gazdas\u00e1got k\u00e9pzeli el a v\u00e1ls\u00e1g ut\u00e1n, mint ami azel\u0151tt volt, hanem - levonva a tanuls\u00e1gokat - olyan \u00e9vtizedre k\u00e9sz\u00fcl, amelyet a j\u00e1rv\u00e1nyok \u00e9s a n\u00e9pv\u00e1ndorl\u00e1s korszak\u00e1nak nevez\u00fcnk. Ez\u00e9rt olyan gazdas\u00e1gra lesz sz\u00fcks\u00e9g, amely nemcsak b\u00e9keid\u0151ben, hanem a j\u00e1rv\u00e1nyok \u00e9s a n\u00e9pv\u00e1ndorl\u00e1s korszak\u00e1ban is k\u00e9pes kiegyens\u00falyozott, stabil, biztons\u00e1gos lehet\u0151s\u00e9get ny\u00fajtani a magyaroknak.\nA korm\u00e1nyf\u0151 szerint a konzult\u00e1ci\u00f3ban az emberek v\u00e9lem\u00e9ny\u00e9t k\u00e9rik majd arr\u00f3l, hogy a minim\u00e1lb\u00e9rt egy vagy t\u00f6bb l\u00e9p\u00e9sben 200 ezer forintos szintre emelj\u00e9k, azzal, hogy ennek ellent\u00e9telez\u00e9sek\u00e9ppen ad\u00f3kedvezm\u00e9nyeket kell adni a kis- \u00e9s k\u00f6zepes v\u00e1llalkoz\u00e1soknak. Err\u0151l meg kell \u00e1llapodni a gazdas\u00e1gi kamar\u00e1val, a kereskedelmi \u00e9s iparkamar\u00e1val - jelezte.\nK\u00f6z\u00f6lte azt is: szeretn\u00e9nek meger\u0151s\u00edt\u00e9st a korm\u00e1ny azon javaslata tekintet\u00e9ben is, hogy a gyermeket nevel\u0151 sz\u00fcl\u0151k visszakapj\u00e1k a 2021-ben befizetett ad\u00f3jukat a 2022-es \u00e9v sor\u00e1n, azzal a fels\u0151 hat\u00e1rral, hogy az \u00e1tlagb\u00e9r ad\u00f3szintj\u00e9ig mindenkinek visszaadj\u00e1k ezt az \u00f6sszeget, af\u00f6l\u00f6tt pedig nem.\nA konzult\u00e1ci\u00f3ban szeretn\u00e9nek d\u00f6nteni a hitelmorat\u00f3rium k\u00e9rd\u00e9s\u00e9r\u0151l is. Jelezte: \u00e9les szakmai vit\u00e1k zajlanak a banksz\u00f6vets\u00e9g \u00e9s a korm\u00e1ny k\u00f6z\u00f6tt, hogyan alakuljon \u00e1t a hitelmorat\u00f3rium.\nEmellett - folytatta - a konzult\u00e1ci\u00f3n megk\u00e9rdezik az embereket a kl\u00edmaad\u00f3r\u00f3l, amit a csal\u00e1dok tulajdon\u00e1ban l\u00e9v\u0151 g\u00e9pj\u00e1rm\u0171vekre \u00e9s lak\u00e1sokra Br\u00fcsszel szeretne kivetni. Ha ezt ellenezz\u00fck - mondta - akkor nagyon komoly nemzetk\u00f6zi vit\u00e1ba kell Magyarorsz\u00e1gnak bocs\u00e1tkoznia, \u00e9s ezt csak akkor szabad megtenni, hogyha biztosan tudj\u00e1k, hogy az emberek nagy r\u00e9sze osztja ezt az \u00e1ll\u00e1spontot. Jelezte: a magyar korm\u00e1ny \u00e1ll\u00e1spontja szerint a kl\u00edmac\u00e9lok el\u00e9r\u00e9se \u00e9rdek\u00e9ben sz\u00fcks\u00e9ges p\u00e9nz\u00fcgyi terheket a kl\u00edmarombol\u00f3knak kell viselni\u00fck.\nA korm\u00e1nyf\u0151 k\u00f6z\u00f6lte: szerepelni fog a konzult\u00e1ci\u00f3ban az \u00fajra napirendre ker\u00fcl\u0151, k\u00f6telez\u0151 migr\u00e1ci\u00f3s kv\u00f3ta k\u00e9rd\u00e9se is, amit Magyarorsz\u00e1g mindig mereven ellenzett. Szerinte fel kellene f\u00fcggeszteni az eur\u00f3pai migr\u00e1ci\u00f3s befogad\u00e1st legal\u00e1bb k\u00e9t \u00e9vig, am\u00edg a j\u00e1rv\u00e1nyon teljes eg\u00e9sz\u00e9ben t\u00fal nem jutnak.\nA nemzeti konzult\u00e1ci\u00f3 form\u00e1ja hasonl\u00f3 lesz, mint kor\u00e1bban: postai \u00faton \u00e9s elektronikusan is ki lehet majd t\u00f6lteni.\n\n\u00a0Jobban \u00e1llunk a munkahelyek \u00fajraind\u00edt\u00e1s\u00e1ban is, mint az eur\u00f3z\u00f3n\u00e1s tag\u00e1llamok\nOrb\u00e1n Viktor arr\u00f3l is besz\u00e9lt: Magyarorsz\u00e1g jobban \u00e1ll a munkahelyek \u00fajraind\u00edt\u00e1s\u00e1ban, mint az eur\u00f3z\u00f3na tagjai, a munkan\u00e9lk\u00fclis\u00e9gi r\u00e1ta az eur\u00f3z\u00f3na orsz\u00e1gaiban 8 sz\u00e1zal\u00e9k, Magyarorsz\u00e1gon pedig 4,3 sz\u00e1zal\u00e9k. Magyarorsz\u00e1gon a dolgoz\u00f3 emberek sz\u00e1ma 4,5 milli\u00f3 felett van, ez 50 ezerrel kevesebb, mint 2019 azonos id\u0151szak\u00e1ban volt.\nEml\u00e9keztetett: a korm\u00e1ny azt v\u00e1llalta, hogy amennyi munkahelyet a koronav\u00edrus t\u00f6nkretesz, annyit hoz l\u00e9tre. Az \u00e9v v\u00e9g\u00e9ig azonban lehet\u0151s\u00e9g lesz arra, hogy k\u00e9tszer annyi munkahelyet hozzanak l\u00e9tre, mint amennyit a v\u00edrus t\u00f6nkretett - f\u0171zte hozz\u00e1.\nK\u00e9rd\u00e9sre v\u00e1laszolva elmondta: a gazdas\u00e1g \u00fajraind\u00edt\u00e1s\u00e1nak sikeress\u00e9ge vagy sikertelens\u00e9ge az \u00e9v v\u00e9g\u00e9n der\u00fcl ki, akkor lehet l\u00e1tni, hogy siker\u00fclt-e j\u00f3l megind\u00edtani az orsz\u00e1got, siker\u00fclt-e az \u00f6tsz\u00e1zal\u00e9kos szint f\u00f6l\u00e9 emelni a gazdas\u00e1gi n\u00f6veked\u00e9st. Ha 5,5 sz\u00e1zal\u00e9k felett lesz a n\u00f6veked\u00e9s, akkor megvan az a gazdas\u00e1gi teljes\u00edtm\u00e9ny \u00e9s az abb\u00f3l ered\u0151 k\u00f6lts\u00e9gvet\u00e9si bev\u00e9tel, amely az alapj\u00e1t adja a bejelentett int\u00e9zked\u00e9seknek.\nVisszakapj\u00e1k a gyermeket nevel\u0151 csal\u00e1dok az szja-befizet\u00e9seket\nA korm\u00e1nyf\u0151 a gyermeket nevel\u0151 csal\u00e1dok szja-befizet\u00e9seinek visszaad\u00e1sa kapcs\u00e1n vil\u00e1goss\u00e1 tette: \"nem p\u00e9nzoszt\u00e1sr\u00f3l\" van sz\u00f3, hanem arr\u00f3l, hogy amit valaki befizetett, ami\u00e9rt megdolgozott \u00e9s amit \u00e1tadott az \u00e1llamnak, azt kapja vissza azzal a fels\u0151 hat\u00e1rral, hogy ennek a szintje az \u00e1tlagj\u00f6vedelem ad\u00f3szintje. Hozz\u00e1tette: az af\u00f6l\u00f6tti r\u00e9szt nem kapja vissza senki, csak az az alattit, de azt mindenki visszakapja.\nHangs\u00falyozta: m\u00e9g sok pontos\u00edt\u00e1st kell v\u00e9grehajtani, \u00e9s \"nem akarjuk, hogy a kocsi megel\u0151zze a lovakat\", \u00edgy r\u00e9szletk\u00e9rd\u00e9sek akkor esed\u00e9kesek, ha t\u00fal vannak a nemzeti konzult\u00e1ci\u00f3n. Azt ugyanakkor jelezte: az akci\u00f3 kulcsszerepl\u0151je az ad\u00f3hivatal lesz, ennek a szervezetnek kell \"fantasztikusan teljes\u00edtenie\" ahhoz, hogy meg tudja hat\u00e1rozni, kit illet meg a visszafizet\u00e9s.\nJelezte: az el\u0151zetes sz\u00e1m\u00edt\u00e1sok szerint - a r\u00e9szletszab\u00e1lyokt\u00f3l f\u00fcgg\u0151en - 530-580 milli\u00e1rd forint befizetett ad\u00f3 visszaad\u00e1s\u00e1r\u00f3l van sz\u00f3, \u00e9s k\u00f6r\u00fclbel\u00fcl 1,1 milli\u00f3 csal\u00e1d kaphat kisebb vagy nagyobb, a befizetett ad\u00f3 m\u00e9rt\u00e9k\u00e9t\u0151l f\u00fcgg\u0151 visszat\u00e9r\u00edt\u00e9st.\nMeger\u0151s\u00edtette: az ad\u00f3k visszaad\u00e1s\u00e1ra akkor lesz lehet\u0151s\u00e9g, ha 2021-es k\u00f6lts\u00e9gvet\u00e9sben tervezett 4,3 sz\u00e1zal\u00e9kos gazdas\u00e1gi n\u00f6veked\u00e9sn\u00e9l nagyobb, legal\u00e1bb 5,5 sz\u00e1zal\u00e9kos GDP-emelked\u00e9s lesz.\nK\u00f6z\u00f6lte azt is: ez egyszeri int\u00e9zked\u00e9s lesz, ami a j\u00e1rv\u00e1ny miatt van. K\u00e9rd\u00e9sre v\u00e1laszolva vil\u00e1goss\u00e1 tette: a 25 \u00e9v alattiak szja-mentess\u00e9ge csak 2022. janu\u00e1r 1-j\u00e9t\u0151l l\u00e9p \u00e9letbe, m\u00edg a csal\u00e1dosok visszat\u00e9r\u00edt\u00e9se a 2021-es \u00e9vre vonatkozik, ez\u00e9rt a k\u00e9t \u00fcgy nem \u00fctk\u00f6zik \u00f6ssze. Egy m\u00e1sik k\u00e9rd\u00e9sre kit\u00e9rt arra is, mivel van egy kiskor\u00fa gyermeke, \u0151 is jogosult lesz az szja-visszat\u00e9r\u00edt\u00e9sre.\nA hitelmorat\u00f3rium meghosszabb\u00edt\u00e1s\u00e1r\u00f3l\n\nA hitelmorat\u00f3riumra vonatkoz\u00f3 k\u00e9rd\u00e9sre jelezte: szeptember 30-ig hosszabb\u00edtott\u00e1k meg a mostani morat\u00f3riumi rendszert, \u00edgy ez az a hat\u00e1rid\u0151, am\u00edg \"ki kell t\u00e1rgyalni\" az \u00faj meg\u00e1llapod\u00e1st, ellenkez\u0151 esetben marad a mostani. Orb\u00e1n Viktor szerint nagy vita van a k\u00e9rd\u00e9sben: a bankok szeretn\u00e9k, ha min\u00e9l hamarabb, min\u00e9l gyorsabban, min\u00e9l t\u00f6bb ember sz\u00e1llna ki a hitelmorat\u00f3riumb\u00f3l, a korm\u00e1ny pedig \u00e9sszer\u0171 \u00fctemet akar.\n\"Egyet\u00e9rt\u00fcnk azzal\", hogy nem lehet berendezkedni egy olyan \u00e9letre, hogy a felvett hiteleket egy\u00e1ltal\u00e1n nem fizetik vissza, ugyanakkor Magyarorsz\u00e1g egy v\u00e1ls\u00e1g ut\u00e1n van, amely megviselte az embereket, a csal\u00e1dokat, a kis- \u00e9s k\u00f6z\u00e9pv\u00e1llalkoz\u00e1sokat. A bankoknak sem lehet az a c\u00e9lja, hogy t\u00f6nkremenjenek az emberek, hanem egy olyan menetrendet kell megadni, amely j\u00f3 az embereknek is, j\u00f3 a v\u00e1llalkoz\u00e1soknak \u00e9s j\u00f3 a bankoknak is - fogalmazott.\n\nArra a k\u00e9rd\u00e9sre, sz\u00e1mol-e a korm\u00e1ny a koronav\u00edrus-j\u00e1rv\u00e1ny negyedik hull\u00e1m\u00e1val, Orb\u00e1n Viktor k\u00f6z\u00f6lte, a korm\u00e1ny felk\u00e9sz\u00fclt r\u00e1.\nHangs\u00falyozta: a j\u00e1rv\u00e1ny azoknak \u00e9rt v\u00e9get, akik beoltott\u00e1k magukat. Csak az\u00e9rt, mert az \u00e9let kit\u00e1gult, senki se ringassa mag\u00e1t abba az ill\u00fazi\u00f3ba, hogy nem \u00e9rheti baj - mondta a korm\u00e1nyf\u0151, arra k\u00e9rve mindenkit, hogy oltassa be mag\u00e1t. Hozz\u00e1tette: a korm\u00e1ny vizsg\u00e1lta, de elvetette a k\u00f6telez\u0151 olt\u00e1s lehet\u0151s\u00e9g\u00e9t.\nOrb\u00e1n Viktor minisztereln\u00f6k a j\u00e1rv\u00e1nyra vonatkoz\u00f3 k\u00e9rd\u00e9sre besz\u00e9lt arr\u00f3l, hogy a hal\u00e1loz\u00e1sok sz\u00e1m\u00e1ban lehet m\u00e9rni a j\u00e1rv\u00e1nykezel\u00e9s sikeress\u00e9g\u00e9t. Soknak tartja a koronav\u00edrus miatt Magyarorsz\u00e1gon elhunytak sz\u00e1m\u00e1t. Hozz\u00e1tette: az EU minden h\u00e9ten k\u00f6zz\u00e9tesz egy list\u00e1t a t\u00f6bblethal\u00e1loz\u00e1sokr\u00f3l, ezen a list\u00e1n Magyarorsz\u00e1g a k\u00f6z\u00e9pmez\u0151nyben van.\u00a0\u00a0\u00a0K\u00e9rd\u00e9sre besz\u00e1molt arr\u00f3l, hogy \"poszt-Covid-\u00e9rt\u00e9kel\u00e9st\" v\u00e1r a Magyar Tudom\u00e1nyos Akad\u00e9mi\u00e1t\u00f3l \u00e9s a korm\u00e1ny eg\u00e9szs\u00e9g\u00fcgyi tan\u00e1csad\u00f3it\u00f3l. Fontos k\u00e9rd\u00e9s, mi\u00e9rt \u00e9rintette m\u00e1sk\u00e9ppen Magyarorsz\u00e1got a j\u00e1rv\u00e1ny, mint a szomsz\u00e9dos orsz\u00e1gokat - k\u00f6z\u00f6lte.\nKijelentette ugyanakkor: a j\u00e1rv\u00e1ny elleni v\u00e9dekez\u00e9sben r\u00e9szt vev\u0151k a legjobb tud\u00e1suk szerint j\u00e1rtak el. Mindent megtettek annak \u00e9rdek\u00e9ben, hogy a legt\u00f6bb \u00e9letet megments\u00e9k.\n\nBesz\u00e9lt arr\u00f3l is, hogy tov\u00e1bbi vakcin\u00e1kat az\u00e9rt nem rendeltek, mert amikor azokra sz\u00fcks\u00e9g lesz, addigra m\u00e1r el\u00e9rhet\u0151 lesz a magyar fejleszt\u00e9s\u0171 vakcina. Lehets\u00e9gesnek tartotta azt is, hogy \u00e9vente be kell majd oltatnia magukat az embereknek a koronav\u00edrus ellen.\nArr\u00f3l is besz\u00e9lt: a korm\u00e1ny er\u0151forr\u00e1sait a k\u00e9szletek kialak\u00edt\u00e1sa k\u00f6t\u00f6tte \u00e9s k\u00f6ti le, p\u00e9ld\u00e1ul l\u00e9legeztet\u0151g\u00e9pekb\u0151l, maszkokb\u00f3l, v\u00e9dekez\u0151eszk\u00f6z\u00f6kb\u0151l, \u00e9s most gy\u00f3gyszerekb\u0151l, vakcin\u00e1kb\u00f3l. Kiemelte: ar\u00e1nylag nagy k\u00e9szleteket kell tartani mindenb\u0151l akkor is, ha azokat \u00e9vekig nem haszn\u00e1lj\u00e1k fel, a nemzeti konzult\u00e1ci\u00f3ban is \u00e9rdemes lesz kit\u00e9rni arra, hogy milyen m\u00e9rt\u00e9kig \u00e9rdemes ki\u00e9p\u00edteni olyan gy\u00e1rt\u00f3 \u00e9s rakt\u00e1rkapacit\u00e1sokat, amelyek egy biztons\u00e1gosabb gazdas\u00e1ghoz \u00e9s \u00e9lethez sz\u00fcks\u00e9gesek. Ha ennek v\u00e9g\u00e9re \u00e9rnek, nem ellenzik, hogy kereskedelmi forgalomba ker\u00fclj\u00f6n b\u00e1rmilyen vakcina - tette hozz\u00e1.\nArra a k\u00e9rd\u00e9sre, hogy Magyarorsz\u00e1g mi\u00e9rt nem modern vakcin\u00e1t gy\u00e1rt majd, Orb\u00e1n Viktor \u00fagy reag\u00e1lt: \"ilyet tudunk\". Ha hazak\u00f6lt\u00f6zn\u00e9nek azok a tud\u00f3sok, akik k\u00e9pesek modernebb vakcin\u00e1kat kifejleszteni, annak \u00f6r\u00fcln\u00e9nk, de egyel\u0151re mi magyarok ma ilyet tudunk kifejleszteni - fogalmazott.\nA helyzet szerinte az, hogy 2022 v\u00e9g\u00e9ig nem tud a magyar tud\u00f3st\u00e1rsadalom el\u0151\u00e1ll\u00edtani egy saj\u00e1t magyar fejleszt\u00e9s\u0171 vakcin\u00e1t. Elfogadja, hogy ez egy tudom\u00e1nyos szempontb\u00f3l j\u00f3 teljes\u00edtm\u00e9ny, de s\u00fcrgeti \u0151ket.\nVolt k\u00e9rd\u00e9s arr\u00f3l is, mi\u00e9rt nem vesz r\u00e9szt Magyarorsz\u00e1g a tov\u00e1bbiakban az uni\u00f3s vakcinabeszerz\u00e9sben. Orb\u00e1n Viktor \u00fagy reag\u00e1lt, nem lehet tudni a vakcin\u00e1kkal kapcsolatban sok mindent, a gy\u00f3gyszergy\u00e1rak pedig min\u00e9l t\u00f6bb vakcin\u00e1t akarnak eladni. Most m\u00e1r \u00fagy t\u0171nik, hogy nem hat, hanem nyolc h\u00f3napig v\u00e9d a vakcina; az olt\u00f3anyagok eltarthat\u00f3s\u00e1g\u00e1nak id\u0151tartama is v\u00e1ltozik - jegyezte meg.\nOrb\u00e1n Viktor azt mondta, minden lehet\u0151s\u00e9gre felk\u00e9sz\u00fcltek, ez\u00e9rt van ennyi, k\u00fcl\u00f6nb\u00f6z\u0151 f\u00e9le vakcina.\n\nA v\u00e9detts\u00e9gi igazolv\u00e1nyokr\u00f3l k\u00f6z\u00f6lte: egyel\u0151re magyar van, uni\u00f3s m\u00e9g nincs. Tizenh\u00e1rom-tizenn\u00e9gy orsz\u00e1ggal k\u00f6t\u00f6tt Magyarorsz\u00e1g olyan k\u00e9toldal\u00fa meg\u00e1llapod\u00e1st, hogy k\u00f6lcs\u00f6n\u00f6sen elfogadj\u00e1k egym\u00e1s nemzeti v\u00e9detts\u00e9gi okiratait. A legt\u00f6bb magyar turistac\u00e9lpont szerepel ezek k\u00f6zt - mondta. \u00a0\u00a0\u00a0\u00a0\nOrb\u00e1n Viktor szerint j\u00faliusn\u00e1l el\u0151bb nem lesz uni\u00f3s v\u00e9detts\u00e9gi igazolv\u00e1ny, \u00e9s azt is a tag\u00e1llamok bocs\u00e1tj\u00e1k ki az uni\u00f3 \u00e1ltal megadott szempontrendszer szerint. A magyar korm\u00e1ny \u00fagy d\u00f6nt\u00f6tt, hogy az a legegyszer\u0171bb, ha a magyar v\u00e9detts\u00e9gi igazolv\u00e1nyra t\u00f6bbletinform\u00e1ci\u00f3k\u00e9nt felvezetik az uni\u00f3 \u00e1ltal k\u00e9rt inform\u00e1ci\u00f3kat. \u00cdgy annak digit\u00e1lis fel\u00fclete minden inform\u00e1ci\u00f3t tartalmazni fog, ami az eur\u00f3pai mozg\u00e1shoz kell - hangs\u00falyozta a korm\u00e1nyf\u0151. \u00a0\u00a0\u00a0\u00a0\nV\u00e1rakoz\u00e1sai szerint minden olt\u00e1ssal lehet majd utazni, lassan jutunk el ehhez a ponthoz, hiszen egyel\u0151re nem az az utaz\u00e1sok korl\u00e1tja, hogy ki milyen olt\u00e1ssal van beoltva, hanem az, hogy egyes orsz\u00e1gok nem engedik be a k\u00fclf\u00f6ldieket vagy csak tesztekkel. Ez a sz\u0171k keresztmetszet - mutatott r\u00e1 Orb\u00e1n Viktor.\n\u00a0\nGuly\u00e1s Gergely Minisztereln\u00f6ks\u00e9get vezet\u0151 miniszter megjegyezte: ma nincs m\u00e9g egy olyan okirat, amivel olyan szabadon lehetne mozogni, mint a magyar v\u00e9detts\u00e9gi igazolv\u00e1nnyal. Pillanatnyilag a legt\u00f6bb helyre Eur\u00f3p\u00e1ban a magyar v\u00e9detts\u00e9gi igazolv\u00e1nnyal lehet utazni. Ausztria kiv\u00e9tel\u00e9vel szinte az \u00f6sszes szomsz\u00e9dos orsz\u00e1ggal m\u00e1r van meg\u00e1llapod\u00e1s. \u00a0\u00a0\u00a0\u00a0\nOrb\u00e1n Viktor arr\u00f3l is besz\u00e9lt: azt az elvet k\u00f6veti, hogy ami nem el\u00e9rhet\u0151 egy magyar \u00e1llampolg\u00e1r sz\u00e1m\u00e1ra, az a minisztereln\u00f6knek se legyen el\u00e9rhet\u0151. Hi\u00e1ba h\u00edvta meg az MLSZ, nem ment el egyetlen z\u00e1rtkapus meccsre sem, a nemzetk\u00f6zi diplom\u00e1ciai utakon pedig ugyan\u00fagy PCR-teszteket adott, mint b\u00e1rki m\u00e1s.\n\nA minisztereln\u00f6k k\u00e9rd\u00e9sre v\u00e1laszolva egy\u00e9rtelm\u0171v\u00e9 tette: nem sz\u00e1molnak azzal a lehet\u0151s\u00e9ggel, hogy a j\u00fanius 15-\u00e9n megsz\u0171n\u0151 felmond\u00e1si tilalom ut\u00e1n eg\u00e9szs\u00e9g\u00fcgyben dolgoz\u00f3k \u00e9s a rend\u0151r\u00f6k k\u00f6r\u00e9ben felmond\u00e1si hull\u00e1m indul. Azt mondta: nem tartja kiz\u00e1rtnak, biztosan van n\u00e9h\u00e1ny sz\u00e1zal\u00e9knyi es\u00e9lye, de re\u00e1lisan \u00e9rt\u00e9kelve a helyzetet ett\u0151l a vesz\u00e9lyt\u0151l nem tartanak. Ugyanakkor jelezte azt is: ha bek\u00f6vetkezne, akkor meg fogj\u00e1k tenni a sz\u00fcks\u00e9ges l\u00e9p\u00e9seket, teh\u00e1t sem a k\u00f6zbiztons\u00e1g, sem az eg\u00e9szs\u00e9g\u00fcgyi biztons\u00e1g csorb\u00e1t nem szenvedhet Magyarorsz\u00e1gon.\nSemmif\u00e9le eg\u00e9szs\u00e9g\u00fcgyi \u00e1tszervez\u00e9s vagy reform nem lesz, a korm\u00e1ny nem is t\u00e1rgyalt ilyet - er\u0151s\u00edtette meg Orb\u00e1n Viktor a K\u00f3rh\u00e1zi F\u0151igazgat\u00f3s\u00e1g javaslataira vonatkoz\u00f3 k\u00e9rd\u00e9sre, hozz\u00e1t\u00e9ve: szak\u00e9rt\u0151i anyagok \"id\u0151nk\u00e9nt tucatj\u00e1val keringenek az \u00e1llamigazgat\u00e1sban\". K\u00f6z\u00f6lte: a h\u00e1ziorvosi \u00fcgyeletek \u00e1tszervez\u00e9s\u00e9r\u0151l m\u00e9g nem sz\u00fcletett el\u0151terjeszt\u00e9s.\nA magyar kult\u00far\u00e1t\u00f3l idegennek tartja a minisztereln\u00f6k azt a gesztust, hogy a futballp\u00e1ly\u00e1kon a rasszizmus elleni k\u00fczdelem jegy\u00e9ben let\u00e9rdelnek egyes orsz\u00e1gok sportol\u00f3i.\u00a0\u00a0Orb\u00e1n Viktor a Korm\u00e1nyinf\u00f3n k\u00e9rd\u00e9sre v\u00e1laszolva \u00fagy fogalmazott: \"ezzel a t\u00e9rdel\u0151sdivel legkev\u00e9sb\u00e9 sem szimpatiz\u00e1lok\". Ennek semmi helye nincs a sportp\u00e1ly\u00e1kon, a sport m\u00e1sr\u00f3l sz\u00f3l - f\u0171zte hozz\u00e1.\nAzt mondta, a magyar kultur\u00e1lis \u00f6sszef\u00fcgg\u00e9sben h\u00e1rom esetben megengedett, illetve elv\u00e1rt az ilyen gesztus: a magyar ember a J\u00f3isten \u00e9s a haz\u00e1ja el\u0151tt t\u00e9rdel le, s ha megk\u00e9ri a szerelme kez\u00e9t. Minden m\u00e1s esetben ez Magyarorsz\u00e1gon kult\u00faraidegen - tette hozz\u00e1.\nMint mondta, a magyarok eg\u00e9szen m\u00e1sk\u00e9ppen gondolkodnak ezekr\u0151l a gesztusokr\u00f3l, mint a britek vagy az \u00edrek.\nA korm\u00e1nyf\u0151 kijelentette, a futballist\u00e1kt\u00f3l, akik nemzeti mezt viselnek, nem azt v\u00e1rj\u00e1k el, hogy let\u00e9rdeljenek, hanem azt, hogy harcoljanak, gy\u0151zzenek, \u00e9s ha nem siker\u00fcl, akkor \u00e1llva haljanak meg.\nOrb\u00e1n Viktor azt mondta, nem v\u00e9letlen\u00fcl terjed ez a gesztusrendszer, mert m\u00f6g\u00f6tte val\u00f3s\u00e1gos mor\u00e1lis, t\u00f6rt\u00e9nelmi megfontol\u00e1s \u00e1ll. Alapvet\u0151en rabszolgatart\u00f3 orsz\u00e1gok tal\u00e1lt\u00e1k ezt ki, de a rabszolgatart\u00f3 m\u00faltb\u00f3l sz\u00e1rmaz\u00f3 terheket az \u00e9rintett n\u00e9pnek mag\u00e1nak kell feldolgoznia; azon orsz\u00e1gok, amelyek nem voltak rabszolgatart\u00f3k, ebben nem tudnak seg\u00edteni - jegyezte meg.\nArra a k\u00e9rd\u00e9sre, rendben van-e az, hogy a magyar szurkol\u00f3k kif\u00fcty\u00fclt\u00e9k a rasszizmus ellen fell\u00e9p\u0151, let\u00e9rdel\u0151 \u00edr j\u00e1t\u00e9kosokat, Orb\u00e1n Viktor azt mondta, \"ha vend\u00e9g vagy egy orsz\u00e1gban, \u00e9rtsd meg a kult\u00far\u00e1j\u00e1t \u00e9s ne provok\u00e1ld a helyieket\". Nem tudjuk m\u00e1sk\u00e9nt \u00e9rtelmezni ezt a gesztusrendszert, mint \u00e9rthetetlen dolognak, ami provok\u00e1ci\u00f3 - k\u00f6z\u00f6lte. Hozz\u00e1tette: \u00fagy reag\u00e1ltak erre a szurkol\u00f3k, ahogy \u00e1ltal\u00e1ban a provok\u00e1ltak reag\u00e1lni szoktak, nem mindig a legeleg\u00e1nsabb form\u00e1t v\u00e1lasztva.\nArra a felvet\u00e9sre, hogy Niederm\u00fcller P\u00e9ter DK-s politikus a keddi Magyarorsz\u00e1g-\u00cdrorsz\u00e1g meccs ut\u00e1n k\u00f6z\u00f6ss\u00e9gi oldal\u00e1n azt a kijelent\u00e9st tette, hogy jobb volt \u00edrnek, mint magyarnak lenni, Orb\u00e1n Viktor \u00fagy reag\u00e1lt: a v\u00e1laszt\u00f3polg\u00e1rok el fogj\u00e1k mondani a v\u00e9lem\u00e9ny\u00fcket arr\u00f3l, hogy mit gondolnak az ilyen \u00e1ll\u00e1spontr\u00f3l. \u00dagy fogalmazott: sz\u00e9les \u00e9s befogad\u00f3 nemzetkoncepci\u00f3ja van, ez\u00e9rt szerinte azok a magyarok is magyar nemzet r\u00e9szei, akik ink\u00e1bb \u00edrek szeretn\u00e9nek lenni, de ett\u0151l \u0151k m\u00e9g magyarok.\nA minisztereln\u00f6k sz\u00e1mos k\u00e9rd\u00e9st kapott k\u00fclpolitik\u00e1r\u00f3l. Az Egyes\u00fclt \u00c1llamok \u00e9s K\u00edna kapcsolat\u00e1r\u00f3l kifejtette: a hidegh\u00e1bor\u00fa rossz, ez\u00e9rt Magyarorsz\u00e1g abban \u00e9rdekelt, hogy K\u00edna \u00e9s Amerika k\u00f6z\u00f6tt olyan egy\u00fcttm\u0171k\u00f6d\u00e9s j\u00f6jj\u00f6n l\u00e9tre, amely j\u00f3 K\u00f6z\u00e9p-Eur\u00f3p\u00e1nak \u00e9s j\u00f3 a magyaroknak, \u00e9s nem hidegh\u00e1bor\u00fahoz, hanem kereskedelemhez, beruh\u00e1z\u00e1shoz \u00e9s fejl\u0151d\u00e9shez vezet. Jelezte: hamarosan NATO-cs\u00facs lesz, ahol meghallgatj\u00e1k majd, hogy Joe Biden amerikai eln\u00f6k mit javasol a NATO-nak a k\u00f6vetkez\u0151 \u00e9vekre.\nK\u00e9rdezt\u00e9k Orb\u00e1n Viktort azzal kapcsolatban, mit gondol arr\u00f3l, hogy K\u00edna gazdas\u00e1gi meg\u00e1llapod\u00e1sokon kereszt\u00fcl politikai befoly\u00e1s\u00e1t terjeszti ki. Elmondta, a Fudan Egyetem \u00f6t n\u00e9met \u00e9s 24 skandin\u00e1v egyetemen van jelen, az Egyes\u00fclt \u00c1llamokban a Yale Egyetemmel m\u0171k\u00f6dik egy\u00fctt. Szerinte ha ezek az orsz\u00e1gok meg tudj\u00e1k v\u00e9deni nemzetbiztons\u00e1gi \u00e9rdekeiket, akkor Magyarorsz\u00e1g is.\nA minisztereln\u00f6k kijelentette: am\u00edg az orsz\u00e1g \u00e9l\u00e9n nemzeti korm\u00e1ny van, nem fog \u00e9rv\u00e9nyes\u00fclni k\u00fclf\u00f6ldi befoly\u00e1s. Elmondta, a nyugati befoly\u00e1s sokkal er\u0151sebb, ami sz\u00fcks\u00e9gszer\u0171bb is, mert a magyar export 80 sz\u00e1zal\u00e9ka az EU fel\u00e9 ir\u00e1nyul.\nT\u00e9ved, ha valaki azt gondolja, hogy a befoly\u00e1sol\u00e1si k\u00eds\u00e9rleteknek \u00e9gt\u00e1j szerint, illetve ideol\u00f3giailag meghat\u00e1rozhat\u00f3 ir\u00e1nya van. Ez a nemzetk\u00f6zi politika r\u00e9sze, nemzetk\u00f6zi \u00e9rdek\u00e9rv\u00e9nyes\u00edt\u00e9sre t\u00f6rekszik mindenki - magyar\u00e1zta. Hozz\u00e1tette: ennek Magyarorsz\u00e1g is szerepl\u0151je, valamint c\u00e9lpontja, ha c\u00e9lpont az orsz\u00e1g, akkor v\u00e9dekezik ez ellen, mindegy, hogy n\u00e9metekr\u0151l, amerikaiakr\u00f3l vagy k\u00ednaiakr\u00f3l van sz\u00f3.\nKifejtette: nem h\u00edve annak, hogy Magyarorsz\u00e1g bez\u00e1rk\u00f3zzon. Az a j\u00f3, ha a vil\u00e1gban olyan hangulat van, amelyet nem a hidegh\u00e1bor\u00fa, bojkottok \u00e9s szankci\u00f3k, hanem a min\u00e9l \u00e9l\u00e9nkebb gazdas\u00e1gi egy\u00fcttm\u0171k\u00f6d\u00e9s jellemez.\nB\u00e1r a strat\u00e9giai \u00e1gazatokban nem tud Magyarorsz\u00e1g teljesen \u00f6nell\u00e1t\u00f3 lenni, van n\u00e9h\u00e1ny strat\u00e9giai \u00e1gazat - m\u00e9dia, bankszektor, energiaszektor - ahol t\u00f6bbs\u00e9gi nemzeti tulajdonra t\u00f6rekednek. A rep\u00fcl\u0151t\u00e9r is ezek k\u00f6z\u00e9 tartozik, a rep\u00fcl\u0151t\u00e1rsas\u00e1g viszont nem felt\u00e9tlen\u00fcl - f\u0171zte hozz\u00e1.\n\nArra a felvet\u00e9sre, okozhat-e k\u00fclpolitikai probl\u00e9m\u00e1t vagy gazdas\u00e1gi k\u00e1rt Kar\u00e1csony Gergely \u00e9s a baloldal K\u00edna-ellenes retorik\u00e1ja, Orb\u00e1n Viktor kijelentette: szerinte nem. A magyar-k\u00ednai kapcsolatok nagyon er\u0151sek; kev\u00e9s dolog van, amire \"azt merem mondani\", hogy a r\u00e9gi vil\u00e1gb\u00f3l \u00fagy maradt itt a nyakunkon, hogy nem k\u00e1r \u00e9rte vagy nem baj - fogalmazott.\nEml\u00e9keztetett: amikor a kommunista blokkon bel\u00fcl nagy ideol\u00f3giai, k\u00fclpolitikai \u00e9s hatalmi vit\u00e1k mentek, akkor Magyarorsz\u00e1g sosem foglalt \u00e1ll\u00e1st m\u00e9g abban a vit\u00e1ban sem a k\u00ednaiak ellen \u00e9s Moszkva mellett. Szerinte az sem v\u00e9letlen, hogy p\u00e9ld\u00e1ul Medgyessy P\u00e9ter volt korm\u00e1nyf\u0151 folyamatosan t\u00e1mogatja a k\u00ednai-magyar gazdas\u00e1gi egy\u00fcttm\u0171k\u00f6d\u00e9st.\nEnnek szerinte nem ideol\u00f3giai oka volt, hanem m\u00e1r r\u00e9gen is azt gondolt\u00e1k, amit a korm\u00e1ny most gondol, hogy a K\u00edn\u00e1val val\u00f3 kapcsolat alapvet\u0151en nem politikai, ideol\u00f3giai, hanem gazdas\u00e1gi k\u00e9rd\u00e9s. Mindenki egyet\u00e9rt abban, hogy a k\u00f6vetkez\u0151 \u00e9vtized a keleti gazdas\u00e1gok felemelked\u00e9s\u00e9nek \u00e9vtizede lesz Jap\u00e1n, D\u00e9l-Korea, K\u00edna, Indon\u00e9zia, Vietn\u00e1m lesznek a nagy felemelked\u0151k. Ez a korm\u00e1nyf\u0151 szerint \u00f3ri\u00e1si gazdas\u00e1gi lehet\u0151s\u00e9g, amiben mindenki r\u00e9szt akar venni, \u00e9s az EU-n bel\u00fcl is versenyfut\u00e1s van a k\u00ednai gazdas\u00e1gi kapcsolatok\u00e9rt. A n\u00e9metek futnak az els\u0151 helyen, \u00e9s Magyarorsz\u00e1gnak sem \u00e9rdemes kimaradni ebb\u0151l a lehet\u0151s\u00e9gb\u0151l, hanem r\u00e9szt kell venni benne s\u00falya \u00e9s k\u00e9pess\u00e9gei ar\u00e1ny\u00e1ban - jelentette ki.\nA Fudan Egyetemmel kapcsolatban kifejtette: egy egyetem megalap\u00edt\u00e1s\u00e1nak \u00fcgye fels\u0151oktat\u00e1si szakmai k\u00e9rd\u00e9s, de a baloldal ebb\u0151l politikai k\u00e9rd\u00e9st csin\u00e1lt, \u00e9s az ilyet nem lehet szakmai megold\u00e1ssal rendezni. Ez\u00e9rt nem l\u00e1t m\u00e1s megold\u00e1st, mint hogy ha megvannak a tervek, n\u00e9pszavaz\u00e1son d\u00f6ntsenek az emberek - mondta.\nK\u00f6z\u00f6lte: az a k\u00e9rd\u00e9s, mik\u00e9nt lehet a fiatalokat hozz\u00e1seg\u00edteni ahhoz, hogy az \u00faj gazdas\u00e1gi rendben ne csak a nyugati, hanem a keleti rendszerben is helyt tudjanak \u00e1llni. \"Nem f\u00e9l\u00fcnk a kommunist\u00e1kt\u00f3l\", hiszen \"egyszer m\u00e1r legy\u0151zt\u00fck \u0151ket\", \u00e9s a gazdas\u00e1gi egy\u00fcttm\u0171k\u00f6d\u00e9s vel\u00fck kifejezetten fontos - mondta.\n\nAz Eur\u00f3pai Uni\u00f3val kapcsolatban hangs\u00falyozta: ahol lehet, az egy\u00fcttm\u0171k\u00f6d\u00e9s politik\u00e1j\u00e1t k\u00f6veti az EU-ban. Ott azonban, ahol olyan nemzeti \u00e9rdeks\u00e9relem vesz\u00e9lye t\u0171nik fel, amelyet nem szabad v\u00e1llalni, bele kell \u00e1llni, ki kell \u00e1llni a magyarok\u00e9rt - h\u00fazta al\u00e1 a minisztereln\u00f6k. Megl\u00e1t\u00e1sa szerint ezeknek az \u00fcgyeknek a sz\u00e1ma szaporodik, visszaj\u00f6n a migr\u00e1ci\u00f3s vita, a rezsiharc arr\u00f3l, hogy a kl\u00edmav\u00e9delemnek ki fizesse a k\u00f6lts\u00e9g\u00e9t, valamint a n\u00e9metek \u00e1ltal megind\u00edtott vita az egyhang\u00falag meghozhat\u00f3 d\u00f6nt\u00e9sek k\u00f6r\u00e9nek sz\u0171k\u00edt\u00e9s\u00e9r\u0151l.\nUt\u00f3bbi \u00fcgyben Orb\u00e1n Viktor szerint az EU alapszerz\u0151d\u00e9se megmondja, hogy mi ig\u00e9nyel egyhang\u00fas\u00e1got, \u00e9s mit lehet t\u00f6bbs\u00e9gi d\u00f6nt\u00e9ssel meghozni. Ezek megv\u00e1ltoztat\u00e1s\u00e1hoz az alapszerz\u0151d\u00e9st kell m\u00f3dos\u00edtani \u00e9s azt csak egyhang\u00falag lehet. El\u0151re megmondjuk, hogy ne is kezdjenek hozz\u00e1 - h\u00edvta fel a figyelmet. Hozz\u00e1tette: nem az a probl\u00e9ma, hogy Br\u00fcsszelnek kev\u00e9s jogk\u00f6re van, hanem hogy t\u00fal sok. Br\u00fcsszelnek nem d\u00f6nt\u00e9si jogokat kellene adni, hanem d\u00f6nt\u00e9si jogokat kellene visszavenni ahhoz, hogy j\u00f3l m\u0171k\u00f6dj\u00f6n az EU - v\u00e9lekedett Orb\u00e1n Viktor.\nArr\u00f3l is besz\u00e9lt, hogy a p\u00e1pa magyarorsz\u00e1gi l\u00e1togat\u00e1s\u00e1n\u00e1l azt kell szem el\u0151tt tartani, hogy \u0151 egyszerre \u00e1llamf\u0151 \u00e9s egyh\u00e1zf\u0151, ez\u00e9rt meg kell adni az \u00e1llamf\u0151nek j\u00e1r\u00f3 tiszteletet \u00e9s az egyh\u00e1zf\u0151t megillet\u0151 kereszt\u00e9ny al\u00e1zatot. A p\u00e1pa egy vil\u00e1gesem\u00e9ny vend\u00e9ge lesz, az \u0151 d\u00f6nt\u00e9se, hogy milyen tal\u00e1lkoz\u00f3kon vesz r\u00e9szt, de ha tal\u00e1lkoznak, az megtiszteltet\u00e9s lesz, \u00e9s al\u00e1zattal fogadj\u00e1k - fogalmazott.\nA vall\u00e1sk\u00f6zi p\u00e1rbesz\u00e9dr\u0151l azt mondta: \"a kereszt\u00e9nys\u00e9g sz\u00e1munkra nem v\u00e1laszt\u00e1s k\u00e9rd\u00e9se, hanem predesztin\u00e1ci\u00f3\", \u00e9s szeretn\u00e9, ha a Magyarorsz\u00e1gra \u00e9rkez\u0151 szentatya is meg\u00e9rezn\u00e9 ezt. Ferenc p\u00e1p\u00e1r\u00f3l megjegyezte: k\u00e9tszer tal\u00e1lkozott m\u00e1r vele, \u0151 a katolikus egyh\u00e1z feje, \u00e9s csak al\u00e1zattal \u00e9s tisztelettel tud r\u00f3la besz\u00e9lni.\nA minisztereln\u00f6k belpolitik\u00e1t \u00e9rint\u0151 k\u00e9rd\u00e9sekre v\u00e1laszolva a korm\u00e1nytagok nyaral\u00e1s\u00e1r\u00f3l azt mondta: k\u00f6nnyen lehet, hogy aki teheti, haj\u00f3zni fog olyan haj\u00f3n, ami el\u00e9rhet\u0151 a sz\u00e1m\u00e1ra, ez nem tartozik a korm\u00e1nyra. Magyarorsz\u00e1gon vannak \u00f6sszef\u00e9rhetetlens\u00e9gi szab\u00e1lyok, ezeket mindenkinek be kell tartani - jelentette ki. Tiborcz Istv\u00e1n k\u00f6zszerepl\u0151s\u00e9g\u00e9r\u0151l \u00fagy fogalmazott: ebben a k\u00e9rd\u00e9sben neki nem kell \u00e1ll\u00e1st foglalnia, a magyar b\u00edr\u00f3s\u00e1g megteszi ezt.\nArr\u00f3l, hogy a sz\u00e1z leggazdagabb magyar list\u00e1j\u00e1t M\u00e9sz\u00e1ros L\u0151rinc vezeti, a minisztereln\u00f6k azt mondta: ha valakinek sok p\u00e9nze van, k\u00e9t dolgot v\u00e1r el a korm\u00e1ny, azt, hogy minden szab\u00e1lyt be kell tartani \u00e9s hogy minden ad\u00f3t be kell fizetni. Hozz\u00e1tette: az els\u0151 sz\u00e1z leggazdagabb magyar 80 sz\u00e1zal\u00e9ka m\u00e9g mindig baloldali, \"messze vagyunk az egyens\u00falyt\u00f3l\". Megjegyezte: a jobboldalon az \u00fczleti k\u00e9rd\u00e9seket \u00e9s a politik\u00e1t nem szok\u00e1s keverni. \u00a0\u00a0\u00a0\u00a0\nK\u00e9rdezt\u00e9k arr\u00f3l, hogy lesz-e Simonka Gy\u00f6rgyb\u0151l (Fidesz), aki ellen b\u00fcntet\u0151elj\u00e1r\u00e1s folyik, k\u00e9pvisel\u0151jel\u00f6lt. A korm\u00e1nyf\u0151 elmondta, Simonka Gy\u00f6rgy ind\u00edt\u00e1s\u00e1r\u00f3l a Fidesz v\u00e1laszt\u00f3ker\u00fcleti csoportjai d\u00f6ntenek.\nEgy m\u00e1sik k\u00e9rd\u00e9sre a minisztereln\u00f6k hozz\u00e1tette: Habony \u00c1rp\u00e1d szokott tan\u00e1csokat adni neki, ennek semmilyen k\u00f6lts\u00e9gvonzata nincs, hacsak - ironiz\u00e1lt - \"r\u00e1 nem fizet\" a tan\u00e1csaira.\nArra a felvet\u00e9sre, mit sz\u00f3l ahhoz, hogy ha ellenz\u00e9kbe ker\u00fclne \u00e9s a k\u00f6vetkez\u0151 minisztereln\u00f6k csal\u00e1dja p\u00e1r \u00e9v alatt milli\u00e1rdokat keresne uni\u00f3s \u00e9s \u00e1llami forr\u00e1sb\u00f3l, Orb\u00e1n Viktor k\u00f6z\u00f6lte, \"azt javasoln\u00e1m, hogy fizesse be az ad\u00f3j\u00e1t \u00e9s tartsa be a szab\u00e1lyokat\".\nSz\u00f3lt arr\u00f3l is, hogy min\u00e9l hamarabb szeretn\u00e9 \"kivezetni\" a vesz\u00e9lyhelyzeti szab\u00e1lyoz\u00e1st. Erre a labdar\u00fag\u00f3 Eur\u00f3pa-bajnoks\u00e1g ut\u00e1n l\u00e1t es\u00e9lyt. Elmondta, az Eb v\u00e9g\u00e9ig az\u00e9rt \u00e9rdemes a vesz\u00e9lyhelyzetet fenntartani, mert nem tudj\u00e1k, indul-e \u00fajabb j\u00e1rv\u00e1nyhull\u00e1m.\nRem\u00e9li, ilyen nem lesz, \u00e9s akkor azonnal visszaadja ezt a jogk\u00f6rt - mondta a minisztereln\u00f6k.\n\nA Franciaorsz\u00e1gban - Emmanuel Macron arc\u00e1n - \"elcsattant\" pofonr\u00f3l megjegyezte: a franci\u00e1k \u00e9rzelemnyilv\u00e1n\u00edt\u00e1s\u00e1nak foka magasabb, mint a magyarok\u00e9, szeretn\u00e9, ha a magyar orsz\u00e1ggy\u0171l\u00e9si v\u00e1laszt\u00e1s a higgadts\u00e1g, a b\u00e9ke \u00e9s az \u00e9rvek \u00fctk\u00f6ztet\u00e9s\u00e9nek jegy\u00e9ben zajlana, \u00e9s mell\u0151zn\u00e9 a fizikai er\u0151pr\u00f3b\u00e1kat.\nA Kar\u00e1csony Gergely f\u0151polg\u00e1rmester nyelvvizsga\u00fcgy\u00e9re vonatkoz\u00f3 k\u00e9rd\u00e9sn\u00e9l a korm\u00e1nyf\u0151 azt k\u00e9rte, hadd maradjon ki ebb\u0151l, Guly\u00e1s Gergely pedig annyit jegyzett meg, az a helyes, ha valaki a k\u00e9pes\u00edt\u00e9s\u00e9nek megfelel\u0151 feladatot l\u00e1t el.\n\nOrb\u00e1n Viktor kijelentette: kamp\u00e1nyk\u00e9rd\u00e9sekkel janu\u00e1r el\u0151tt nem foglalkozik, a parlamentben pedig folyamatosan r\u00e9szt vesz a vit\u00e1kban.\nAzt is mondta: v\u00e1laszt\u00e1st j\u00f3 korm\u00e1nyz\u00e1ssal lehet nyerni, \u00e9s a korm\u00e1nyz\u00e1sra jelentkez\u0151 baloldal is korm\u00e1nyzott m\u00e1r, \u00edgy \u00f6ssze lehet vetni a teljes\u00edtm\u00e9nyeket.\nA Jobbik \u00e9s a DK v\u00e1laszt\u00e1si meg\u00e1llapod\u00e1sait sem akarta komment\u00e1lni. Meger\u0151s\u00edtette: tov\u00e1bbra is szeretn\u00e9 mag\u00e1t t\u00e1vol tartani att\u00f3l, amit csak \"Gyurcs\u00e1ny-show-nak\" neveznek. Jelezte: a Fidesz val\u00f3sz\u00edn\u0171leg reag\u00e1l majd, de nem tartan\u00e1 helyesnek, ha a magyar minisztereln\u00f6k ilyen vit\u00e1kba keveredne.\nA v\u00e1laszt\u00e1sok eredm\u00e9ny\u00e9re vonatkoz\u00f3 k\u00e9rd\u00e9sre Orb\u00e1n Viktor azt mondta: 16 \u00e9vet voltak korm\u00e1nyon, \u00e9s 16-ot ellenz\u00e9kben, \u00e9s mindig a haz\u00e1t szolg\u00e1lj\u00e1k. \"Ha a J\u00f3isten ide\u00e1ll\u00edt, meg a v\u00e1laszt\u00f3k akarata ide\u00e1ll\u00edt, akkor itt, ha oda\u00e1ll\u00edt, akkor meg ott\" - fogalmazott.\nKijelentette: eg\u00e9sz addig, am\u00edg az \"esz\u00e9n\u00e9l lesz\", \u00e9s a gondolkod\u00e1si k\u00e9pess\u00e9g\u00e9t nem vesz\u00edti el, ezt a munk\u00e1t fogja folytatni, felt\u00e9ve, hogy a magyar v\u00e1laszt\u00f3polg\u00e1rok erre ig\u00e9nyt tartanak, \u00e9s a n\u00e1la fiatalabbak felseg\u00edtik a p\u00e1rt v\u00e1laszt\u00e1si list\u00e1j\u00e1ra.\n\"A gy\u0151zelem sohasem v\u00e9gleges, \u00e9s a veres\u00e9g sohasem v\u00e9gzetes, aki ezt nem \u00e9rti, ne menjen politikusnak\" - mondta.\nA parlamenti vit\u00e1k alacsony sz\u00ednvonal\u00e1ra vonatkoz\u00f3 k\u00e9rd\u00e9sre azt mondta: igyekeznek valahogy megtartani a sz\u00ednvonalat, de ez neh\u00e9z, \"amikor ott h\u00e1nyj\u00e1k a bukfenceket meg a cig\u00e1nykerekeket\". Szerinte ez a dolog \"\u00e1tment egy ilyen show-ba\", ami szomor\u00fa de b\u00edzik abban, hogy \u00e1tmeneti jelleg\u0171.\nArra a felvet\u00e9sre, hogy van-e olyan jelenlegi ellenz\u00e9ki orsz\u00e1ggy\u0171l\u00e9si k\u00e9pvisel\u0151, akit tisztel, Orb\u00e1n Viktor \u00fagy v\u00e1laszolta: term\u00e9szetesen vannak, akiket tisztel, ez\u00e9rt nem akar nekik \u00e1rtani, \u00edgy nem nevezi meg \u0151ket.\nOrb\u00e1n Viktor azt is k\u00f6z\u00f6lte: szerd\u00e1n d\u00f6nt\u00f6tte el, hogy r\u00e9szt vesz a mostani Korm\u00e1nyinf\u00f3n, de a j\u00f6v\u0151ben nem lehet arra sz\u00e1m\u00edtani, hogy ism\u00e9t v\u00e1ratlanul megjelenik, mert \u00e9vente egyszer szokott elj\u00f6nni az esem\u00e9nyre.\n\n"}]