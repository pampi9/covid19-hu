[{"date": "2021-06-15 11:24", "url": "https://koronavirus.gov.hu/cikkek/megtartotta-alakulo-uleset-kozossegi-elet-ujrainditasaert-felelos-operativ-torzs", "h1": "Megtartotta alakul\u00f3 \u00fcl\u00e9s\u00e9t a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs", "body": "\nMegtartotta alakul\u00f3 \u00fcl\u00e9s\u00e9t a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs, a keddi \u00fcl\u00e9s t\u00e9m\u00e1ja a gyerekek ny\u00e1ri t\u00e1boroztat\u00e1sa volt - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a tan\u00e1cskoz\u00e1s ut\u00e1n \u00fajs\u00e1g\u00edr\u00f3kkal.\n\n\n\u00a0Nov\u00e1k\u00a0Katalin az operat\u00edv t\u00f6rzs vezet\u0151jek\u00e9nt tartott sajt\u00f3t\u00e1j\u00e9koztat\u00f3j\u00e1n elmondta: a j\u00e1rv\u00e1ny el\u0151tti \u00e9vekhez hasonl\u00f3an, az id\u00e9n minden kor\u00e1bbin\u00e1l nagyobb volt az \u00e9rdekl\u0151d\u00e9s az Erzs\u00e9bet-t\u00e1borok ir\u00e1nt. Annak \u00e9rdek\u00e9ben, hogy egyetlen gyereket se kelljen visszautas\u00edtani, f\u00e9lmilli\u00e1rd forint t\u00f6bbletforr\u00e1st biztos\u00edtanak ezekre a t\u00e1borokra - tette hozz\u00e1.\n\u00a0\u00a0\u00a0\u00a0Id\u00e9n a napk\u00f6zis t\u00e1borok mellett ottalv\u00f3sakat is lehet szervezni, \u00edgy a ny\u00e1ri sz\u00fcnet t\u00edz het\u00e9ben 110 ezer gyerek t\u00f6ltheti a sz\u00fcnid\u0151 egy r\u00e9sz\u00e9t Erzs\u00e9bet-t\u00e1borokban, a h\u00e9tv\u00e9g\u00e9ken pedig csal\u00e1di t\u00e1borokat szerveznek - ismertette.\nNov\u00e1k\u00a0Katalin besz\u00e1molt arr\u00f3l is, hogy a j\u00e1rv\u00e1nyid\u0151szak alatt fel\u00faj\u00edtott\u00e1k az Erzs\u00e9bet-t\u00e1borokat. A z\u00e1nkait t\u00e9lies\u00edtett\u00e9k is, Fony\u00f3dligetre pedig augusztus 1-j\u00e9t\u0151l jurtat\u00e1bort szerveznek.\n\u00a0\u00a0\u00a0\u00a0Hozz\u00e1tette: a t\u00e1borokra a mindenkori j\u00e1rv\u00e1ny\u00fcgyi szab\u00e1lyok ir\u00e1nyad\u00f3k, \u00e9s garant\u00e1lj\u00e1k, hogy csak olyan feln\u0151ttek vehetnek r\u00e9szt a t\u00e1borokban, akiknek van v\u00e9detts\u00e9gi igazolv\u00e1nyuk.\nKit\u00e9rt arra: az erd\u00e9lyi Erzs\u00e9bet-t\u00e1borba az id\u00e9n nem utaztatnak magyarorsz\u00e1gi gyerekeket, oda erd\u00e9lyi magyar gyerekeket v\u00e1rnak.\n\u00a0\u00a0\u00a0\u00a0A miniszter elmondta, a gr\u00e9mium azt javasolta, hogy a k\u00f6znevel\u00e9si int\u00e9zm\u00e9nyek augusztus utols\u00f3 het\u00e9ben is szervezhessenek t\u00e1borokat. \u00dagy l\u00e1tj\u00e1k, indokolt az eredeti rendelkez\u00e9s fel\u00fclvizsg\u00e1lata - tette hozz\u00e1.\nNov\u00e1k\u00a0Katalin azt mondta, hogy a nagyfok\u00fa \u00e1toltotts\u00e1g teszi lehet\u0151v\u00e9 az \u00e9let \u00fajraindul\u00e1s\u00e1t. Biztons\u00e1gra \u00e9s szabads\u00e1gra van sz\u00fcks\u00e9g\u00fck az embereknek, ezt seg\u00edti a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs - fogalmazott. Jelezte, ma Magyarorsz\u00e1gon t\u00f6bb vakcina van, mint amennyire sz\u00fcks\u00e9g van, ez jelenti a garanci\u00e1t az \u00e9let \u00fajraind\u00edt\u00e1s\u00e1ra.\n\u00a0\u00a0\u00a0\u00a0A k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs -\u00a0Nov\u00e1k\u00a0Katalin besz\u00e1mol\u00f3ja szerint - hetente \u00fcl\u00e9sezik majd, \u00e9s a korm\u00e1nyzati szerepl\u0151k\u00f6n k\u00edv\u00fcl a kultur\u00e1lis \u00e9s turisztikai \u00e9let k\u00e9pvisel\u0151i, az orsz\u00e1gos tisztif\u0151orvos, valamint a Nagycsal\u00e1dosok Orsz\u00e1gos Egyes\u00fclete r\u00e9v\u00e9n a civilek is k\u00e9pviseltetik magukat benne.\u00a0\n\n\nMTI 2021. j\u00fanius 15.\n\n"}]