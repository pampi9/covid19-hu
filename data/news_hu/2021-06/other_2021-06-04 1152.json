[{"date": "2021-06-04 11:52", "url": "https://koronavirus.gov.hu/cikkek/itm-allamtitkar-az-ujrainditas-elkezdodott-magyarorszagon", "h1": "ITM-\u00e1llamtitk\u00e1r: az \u00fajraind\u00edt\u00e1s elkezd\u0151d\u00f6tt Magyarorsz\u00e1gon", "body": "\nAz \u00fajraind\u00edt\u00e1s elkezd\u0151d\u00f6tt Magyarorsz\u00e1gon az \u00e1toltotts\u00e1g n\u00f6veked\u00e9s\u00e9vel, id\u00e9n \u00e1prilisban n\u0151tt a kiskereskedelmi forgalom, az emberek elkezdt\u00e9k elk\u00f6lteni a megtakar\u00edt\u00e1saikat - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra a KSH adataira reag\u00e1lva p\u00e9nteken az M1 aktu\u00e1lis csatorn\u00e1n.\n\n\nA KSH p\u00e9nteken k\u00f6zz\u00e9tett adatai szerint \u00e1prilisban a kiskereskedelem forgalm\u00e1nak volumene - a h\u00f3nap k\u00f6zep\u00e9t\u0151l fokozatosan megsz\u00fcntetett korl\u00e1toz\u00e1sok \u00e9s a tavaly \u00e1prilisi m\u00e9lypont eredm\u00e9nyek\u00e9nt - a nyers adat szerint 9,9, napt\u00e1rhat\u00e1st\u00f3l megtiszt\u00edtva 10,6 sz\u00e1zal\u00e9kkal n\u0151tt az el\u0151z\u0151 \u00e9v azonos id\u0151szakihoz k\u00e9pest.\n\u00a0\u00a0\u00a0\u00a0Cseresny\u00e9s P\u00e9ter hozz\u00e1tette: b\u00e1r a sz\u00e1mok jelent\u0151s n\u00f6veked\u00e9st mutatnak az egy \u00e9vvel ezel\u0151ttihez k\u00e9pest, ez r\u00e9szben az alacsony b\u00e1zis miatt van. Egy \u00e9ve ugyanis bizonyos \u00fczletek a koronav\u00edrus-j\u00e1rv\u00e1ny elleni int\u00e9zked\u00e9sek miatt bez\u00e1rtak - mondta.\n\u00a0\u00a0\u00a0\u00a0B\u00edztat\u00f3nak nevezte, hogy a 2020-as forgalomhoz k\u00e9pest az iparcikkek ter\u00fclet\u00e9n is n\u00f6veked\u00e9s volt id\u00e9n \u00e1prilisban, ahogy az \u00e9lelmiszer-, \u00e9s \u00e9lelmiszer jelleg\u0171 kereskedelem is 3 sz\u00e1zal\u00e9k feletti b\u0151v\u00fcl\u00e9st mutat.\n\u00a0\u00a0\u00a0\u00a0Kit\u00e9rt arra, hogy az online kereskedelemben is kitartott a lend\u00fclet, az elm\u00falt f\u00e9l \u00e9vben t\u00f6bbsz\u00f6r l\u00e9pte \u00e1t a sz\u00e1zmilli\u00e1rd forintos hat\u00e1rt. \u00c1prilisban is t\u00f6bb mint 100 milli\u00e1rd forint volt az online forgalom, ami a teljes kiskereskedelmi forgalom t\u00f6bb mint 10 sz\u00e1zal\u00e9ka - mondta.\n\u00a0\u00a0\u00a0\u00a0Az \u00e1llamtitk\u00e1r elmondta, hogy a b\u00e9rt\u00e1mogat\u00e1sok a kiskereskedelmi \u00e1gazatban is seg\u00edtett\u00e9k a foglalkoztat\u00e1st.\nMTI 2021. j\u00fanius 4.\n\n"}]