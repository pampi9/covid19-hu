[{"date": "2021-06-23 13:01", "url": "https://koronavirus.gov.hu/cikkek/pm-majusban-kisebb-volt-az-allamhaztartas-hianya-mint-egy-evvel-korabban", "h1": "PM: m\u00e1jusban kisebb volt az \u00e1llamh\u00e1ztart\u00e1s hi\u00e1nya, mint egy \u00e9vvel kor\u00e1bban", "body": "\nM\u00e1jusban 269,0 milli\u00e1rd forintos hi\u00e1nnyal z\u00e1rt az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt \u00fagynevezett\u00a0\u00a0k\u00f6zponti alrendszere, ami 55,1 milli\u00e1rd forinttal kevesebb az egy \u00e9vvel kor\u00e1bbin\u00e1l. Az \u00f6thavi deficit 1312,6 milli\u00e1rd forintot tett ki, ami 261,1 milli\u00e1rd forinttal t\u00f6bb, mint a m\u00falt \u00e9v azonos id\u0151szak\u00e1ban - er\u0151s\u00edtette meg szerd\u00e1n kiadott r\u00e9szletes jelent\u00e9s\u00e9ben a P\u00e9nz\u00fcgyminiszt\u00e9rium.\n\n\nA janu\u00e1r-m\u00e1jusi hi\u00e1ny\u00a0\u00a0az idei \u00e9vre tervezett 1491,2 milli\u00e1rd forint p\u00e9nzforgalmi deficit 88,0 sz\u00e1zal\u00e9ka, m\u00edg tavaly m\u00e1jus v\u00e9g\u00e9n az \u00e9v v\u00e9g\u00e9re bek\u00f6vetkezett 5548,6 milli\u00e1rd forint 19,0 sz\u00e1zal\u00e9k\u00e1n \u00e1llt a deficit.\u00a0\u00a0\n\u00a0\u00a0\u00a0\u00a0Az 1312,6 milli\u00e1rd forintos hi\u00e1nyon bel\u00fcl a k\u00f6zponti k\u00f6lts\u00e9gvet\u00e9s 1171,0 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai 155,0 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok pedig 13,4 milli\u00e1rd forintos t\u00f6bbletet k\u00f6nyveltek el.\n\u00a0\u00a0\u00a0\u00a0 Az Orsz\u00e1ggy\u0171l\u00e9s m\u00e1jus 26-\u00e1n fogadta el az idei k\u00f6lts\u00e9gvet\u00e9si t\u00f6rv\u00e9ny m\u00f3dos\u00edt\u00e1s\u00e1t, amely a GDP 2,9 sz\u00e1zal\u00e9k\u00e1r\u00f3l 7,5 sz\u00e1zal\u00e9kra emelte az uni\u00f3s m\u00f3dszertan szerint eredm\u00e9nyszeml\u00e9letben sz\u00e1molt \u00e1llamh\u00e1ztart\u00e1si hi\u00e1nyc\u00e9lt. Az \u00c1llamad\u00f3ss\u00e1g Kezel\u0151 K\u00f6zpont (\u00c1KK) 658 milli\u00e1rd forinttal 3332 milli\u00e1rdr\u00f3l 3990 milli\u00e1rd forintra\u00a0\u00a0emelte az idei p\u00e9nzforgalmi hi\u00e1ny finansz\u00edroz\u00e1si terv\u00e9t. Ehhez k\u00e9pest az \u00f6thavi hi\u00e1ny 32,9 sz\u00e1zal\u00e9kon \u00e1llt.\n\u00a0\u00a0\u00a0\u00a0A k\u00f6zponti alrendszer bev\u00e9telei\u00a0\u00a09730,3 milli\u00e1rd forintot \u00e9rtek el 690,3 milli\u00e1rd forinttal, 7,6 sz\u00e1zal\u00e9kkal t\u00f6bbet, mint a m\u00falt \u00e9v els\u0151 \u00f6t h\u00f3napj\u00e1ban. A 11 042,9 milli\u00e1rd forint \u00f6sszeg\u0171 kiad\u00e1sok 951,4 milli\u00e1rd forinttal, 9,4 sz\u00e1zal\u00e9kkal n\u0151ttek.\n\u00a0\u00a0\u00a0\u00a0A n\u00f6vekv\u0151 kiad\u00e1sokat domin\u00e1nsan azon t\u00e9telek befoly\u00e1solt\u00e1k, amelyek a gazdas\u00e1g \u00fajraind\u00edt\u00e1s\u00e1hoz biztos\u00edtottak fedezetet - magyar\u00e1zta jelent\u00e9s\u00e9ben a P\u00e9nz\u00fcgyminiszt\u00e9rium.\n\u00a0\u00a0\u00a0\u00a0 A bev\u00e9telek alakul\u00e1s\u00e1t jelent\u0151sen befoly\u00e1solta a koronav\u00edrus-j\u00e1rv\u00e1ny gazdas\u00e1gi hat\u00e1sa, az ezzel kapcsolatosan bevezetett munkaad\u00f3i kedvezm\u00e9nyek, valamint a magasabb b\u00e9rki\u00e1raml\u00e1s.\n\u00a0\u00a0\u00a0\u00a0Az uni\u00f3s programok bev\u00e9teleihez m\u00e1jus v\u00e9g\u00e9ig 184,0 milli\u00e1rd forint \u00e9rkezett, mik\u00f6zben a 837,6 milli\u00e1rd forint \u00f6sszeg\u0171 kifizet\u00e9s az \u00e9ves eredeti el\u0151ir\u00e1nyzat 52,3 sz\u00e1zal\u00e9ka volt. A kiad\u00e1sok t\u00falnyom\u00f3 r\u00e9sz\u00e9t a 2014-2020-as programoz\u00e1si id\u0151szak koh\u00e9zi\u00f3s operat\u00edv programjai adt\u00e1k, \u00f6sszesen 700,4 milli\u00e1rd forintos \u00e9rt\u00e9kben - jegyezte meg a PM jelent\u00e9se.\n\u00a0\u00a0\u00a0\u00a0Az el\u0151z\u0151 \u00e9v azonos id\u0151szak\u00e1hoz k\u00e9pest magasabban teljes\u00fcltek a t\u00e1rsas\u00e1gi ad\u00f3b\u00f3l, az \u00e1ltal\u00e1nos forgalmi ad\u00f3b\u00f3l, a szem\u00e9lyi j\u00f6vedelemad\u00f3b\u00f3l \u00e9s a t\u00e1rsadalombiztos\u00edt\u00e1si j\u00e1rul\u00e9kb\u00f3l sz\u00e1rmaz\u00f3 bev\u00e9telek. Elmaradtak viszont az el\u0151z\u0151 \u00e9vi m\u00e1jus v\u00e9gi \u00f6sszegt\u0151l a szoci\u00e1lis hozz\u00e1j\u00e1rul\u00e1si ad\u00f3b\u00f3l sz\u00e1rmaz\u00f3 bev\u00e9telek.\n\u00a0\u00a0\u00a0\u00a0A 349,9 milli\u00e1rd forint t\u00e1rsas\u00e1gi ad\u00f3bev\u00e9tel 193,0 milli\u00e1rd forinttal haladta meg az egy \u00e9vvel kor\u00e1bbit, amiben k\u00f6zrej\u00e1tszott, hogy a koronav\u00edrus-j\u00e1rv\u00e1ny gazdas\u00e1gi hat\u00e1sainak kezel\u00e9se miatt tavaly szeptemberre tol\u00f3dott a bevall\u00e1si hat\u00e1rid\u0151, m\u00edg id\u00e9n a szok\u00e1sos m\u00e1jusi hat\u00e1rid\u0151\u00a0\u00a0van \u00e9rv\u00e9nyben.\n\u00a0\u00a0\u00a0\u00a0Az \u00e1ltal\u00e1nos forgalmi ad\u00f3b\u00f3l 2000,3 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, ami 362,4 milli\u00e1rd forinttal t\u00f6bb az egy \u00e9vvel kor\u00e1bbin\u00e1l.\n\u00a0\u00a0\u00a0\u00a0A j\u00f6ved\u00e9ki ad\u00f3b\u00f3l sz\u00e1rmaz\u00f3 bev\u00e9tel az \u00e9v els\u0151 \u00f6t h\u00f3napj\u00e1ban 463,6 milli\u00e1rd forintot tett ki, 14,5 milli\u00e1rd forinttal n\u0151tt. Az \u00fczemanyagok ut\u00e1n a forgalom n\u00f6veked\u00e9se k\u00f6vetkezt\u00e9ben 10,9 milli\u00e1rd forinttal t\u00f6bb, a doh\u00e1nyterm\u00e9kek ut\u00e1n viszont - els\u0151sorban az ad\u00f3m\u00e9rt\u00e9k-emel\u00e9s miatti k\u00e9szletfelhalmoz\u00e1sb\u00f3l fakad\u00f3 forgalomcs\u00f6kken\u00e9s miatt - 500 milli\u00f3 forinttal kevesebb folyt be.\u00a0\u00a0\u00a0\u00a0\n\u00a0\u00a0\u00a0\u00a0A szem\u00e9lyi j\u00f6vedelemad\u00f3b\u00f3l - a magasabb b\u00e9rki\u00e1raml\u00e1s j\u00f3volt\u00e1b\u00f3l - 114,8 milli\u00e1rd forinttal t\u00f6bb, 1166,2 milli\u00e1rd forint bev\u00e9tele sz\u00e1rmazott a k\u00f6lts\u00e9gvet\u00e9snek.\n\u00a0\u00a0\u00a0\u00a0A szoci\u00e1lis hozz\u00e1j\u00e1rul\u00e1si ad\u00f3b\u00f3l a nyugd\u00edjalapot megillet\u0151 691,2 milli\u00e1rd forint 69,2 milli\u00e1rd forinttal, 9,1 sz\u00e1zal\u00e9kkal maradt el az el\u0151z\u0151 \u00e9v azonos id\u0151szak\u00e1t\u00f3l, az eg\u00e9szs\u00e9gbiztos\u00edt\u00e1si alapot megillet\u0151 273,7 milli\u00e1rd forint 24,7 milli\u00e1rd forinttal, 8,3 sz\u00e1zal\u00e9kkal kevesebb a tavalyin\u00e1l.\n\u00a0\u00a0\u00a0\u00a0A k\u00f6lts\u00e9gvet\u00e9si szervek kiad\u00e1sai 2769,6 milli\u00e1rd forintot tettek ki, a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi beszerz\u00e9sekre ford\u00edtott \u00f6sszegek cs\u00f6kken\u00e9se miatt 8,4 sz\u00e1zal\u00e9kkal kevesebb a tavalyin\u00e1l. A szem\u00e9lyi juttat\u00e1sokra \u00e9s munkaad\u00f3kat terhel\u0151 j\u00e1rul\u00e9kokra kifizetett 1549,4 milli\u00e1rd forintot 144,7 milli\u00e1rd forinttal t\u00f6bb volt, mint az el\u0151z\u0151 \u00e9v azonos id\u0151szak\u00e1ban. \u00a0\u00a0\u00a0\u00a0A \"Szakmai fejezeti kezel\u00e9s\u0171 el\u0151ir\u00e1nyzatok kiad\u00e1sai\" soron 1741,1 milli\u00e1rd forintjelent meg, ami 459,6 milli\u00e1rd forinttal nagyobb az egy \u00e9vvel kor\u00e1bbin\u00e1l. Itt jelenik meg egyebek mellett a versenyk\u00e9pess\u00e9g-n\u00f6vel\u0151 t\u00e1mogat\u00e1sokra kifizetett 89,3 milli\u00e1rd forint \u00e9s a k\u00f6z\u00fati fejleszt\u00e9sek 172,9, illetve a vas\u00fatifejleszt\u00e9sek 60,2 milli\u00e1rd forintos \u00f6sszege.\n\u00a0\u00a0\u00a0\u00a0A nyugd\u00edjalap kiad\u00e1sai 10,3 sz\u00e1zal\u00e9kkal 1660,2 milli\u00e1rd forintra emelkedtek, az eg\u00e9szs\u00e9g\u00fcgyi kiad\u00e1sok 8,9 sz\u00e1zal\u00e9kkal 1261,8 milli\u00e1rd forintra n\u0151ttek.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga 464 milli\u00e1rd forinttal n\u0151tt az \u00e9v els\u0151 \u00f6t h\u00f3napj\u00e1ban \u00e9s 37 149 milli\u00e1rd forintot tett ki. A forintad\u00f3ss\u00e1g 1242,4 milli\u00e1rd forinttal emelkedett \u00e9s az \u00f6sszes tartoz\u00e1s 82,05 sz\u00e1zal\u00e9k\u00e1ra r\u00fagott. A devizaad\u00f3ss\u00e1g 757,5 milli\u00e1rd forinttal cs\u00f6kkent, amib\u0151l 316,5 milli\u00e1rd forint a forint er\u0151s\u00f6d\u00e9s\u00e9b\u0151l sz\u00e1rmazott.\n\nMTI 2021. j\u00fanius 23.\n\n"}]