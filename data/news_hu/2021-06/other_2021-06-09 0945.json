[{"date": "2021-06-09 09:45", "url": "https://koronavirus.gov.hu/cikkek/varga-mihaly-15-milliard-forintos-fejlesztesi-forrashoz-jut-hazai-ruha-es-kreativ-ipar", "h1": "Varga Mih\u00e1ly: 15 milli\u00e1rd forintos fejleszt\u00e9si forr\u00e1shoz jut a hazai ruha- \u00e9s kreat\u00edv ipar", "body": "\nTizen\u00f6t milli\u00e1rd forintos fejleszt\u00e9si forr\u00e1shoz jut a hazai ruha- \u00e9s kreat\u00edv ipar - jelentette be Varga Mih\u00e1ly p\u00e9nz\u00fcgyminiszter szerd\u00e1n.\n\n\nA k\u00f6z\u00f6ss\u00e9gi oldal\u00e1n k\u00f6zz\u00e9tett vide\u00f3ban a t\u00e1rcavezet\u0151 elmondta, hogy az \u00e1gazat 100 ezer embernek ad munk\u00e1t az orsz\u00e1g minden t\u00e1j\u00e1n, az itt m\u0171k\u00f6d\u0151, jellemz\u0151en kis- \u00e9s k\u00f6zepes v\u00e1llalkoz\u00e1sok k\u00f6z\u00fcl egyre t\u00f6bb jelenik meg a vil\u00e1g piacain. A hazai ruha- \u00e9s kreat\u00edv ipar term\u00e9keinek 80 sz\u00e1zal\u00e9k\u00e1t k\u00fclf\u00f6ld\u00f6n \u00e9rt\u00e9kes\u00edti, ez az egyik legnagyobb exportk\u00e9pess\u00e9g\u0171 \u00e1gazat.\n\u00a0\u00a0\u00a0\u00a0A korm\u00e1nyzat ez\u00e9rt \u00fagy d\u00f6nt\u00f6tt, hogy fejleszt\u00e9si forr\u00e1sokkal is hozz\u00e1j\u00e1rul az \u00e1gazat beruh\u00e1z\u00e1saihoz. A Ginpo \u00e9s Vekop programok 15 milli\u00e1rd forintos forr\u00e1saib\u00f3l 300 hazai v\u00e1llalkoz\u00e1s fejleszt\u00e9seit tudj\u00e1k t\u00e1mogatni, ez nagyj\u00e1b\u00f3l c\u00e9genk\u00e9nt 5 \u00e9s 150 milli\u00f3s seg\u00edts\u00e9get jelent - mondta Varga Mih\u00e1ly, hozz\u00e1t\u00e9ve: ebb\u0151l a forr\u00e1sb\u00f3l \u00faj eszk\u00f6z\u00f6ket tudnak v\u00e1s\u00e1rolni, b\u0151v\u00edthetik kapacit\u00e1saikat.\n\u00a0\u00a0\u00a0\u00a0A gazdas\u00e1g \u00fajraind\u00edt\u00e1s\u00e1t minden olyan beruh\u00e1z\u00e1s seg\u00edti, amely munkahelyeket, exportlehet\u0151s\u00e9geket jelent, ez\u00e9rt a t\u00e1mogat\u00e1sok kifizet\u00e9s\u00e9t gyors\u00edtott elj\u00e1r\u00e1ssal megkezdt\u00e9k - k\u00f6z\u00f6lte a p\u00e9nz\u00fcgyminiszter.\n\nMTI 2021. j\u00fanius 9.\n\n"}]