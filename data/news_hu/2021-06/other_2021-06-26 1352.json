[{"date": "2021-06-26 13:52", "url": "https://koronavirus.gov.hu/cikkek/jarvany-utani-eletunkrol-es-migraciorol-szol-nemzeti-konzultacio", "h1": "A j\u00e1rv\u00e1ny ut\u00e1ni \u00e9let\u00fcnkr\u0151l \u00e9s a migr\u00e1ci\u00f3r\u00f3l sz\u00f3l a nemzeti konzult\u00e1ci\u00f3", "body": "\nA j\u00e1rv\u00e1ny ut\u00e1ni \u00e9let\u00fcnkr\u0151l \u00e9s a migr\u00e1ci\u00f3 k\u00e9rd\u00e9s\u00e9r\u0151l sz\u00f3l a most indul\u00f3 nemzeti konzult\u00e1ci\u00f3 - mondta a Magyarorsz\u00e1g korm\u00e1nyzati kommunik\u00e1ci\u00f3j\u00e1\u00e9rt felel\u0151s \u00e1llamtitk\u00e1r\u00a0a korm\u00e1ny Facebook-oldal\u00e1ra felt\u00f6lt\u00f6tt video\u00fczenet\u00e9ben.\n\n\nKov\u00e1cs Zolt\u00e1n k\u00f6z\u00f6lte: a k\u00e9rd\u00e9sek t\u00f6bbs\u00e9ge a gazdas\u00e1g meger\u0151s\u00edt\u00e9s\u00e9r\u0151l, illetve a v\u00e9dekez\u00e9shez sz\u00fcks\u00e9ges int\u00e9zked\u00e9sekr\u0151l sz\u00f3l, de nem mehetnek el a migr\u00e1ci\u00f3 k\u00e9rd\u00e9se mellett sem.\nA j\u00e1rv\u00e1nyok \u00e9s a n\u00e9pv\u00e1ndorl\u00e1sok kor\u00e1t \u00e9lj\u00fck, ez\u00e9rt Magyarorsz\u00e1g meger\u0151s\u00edt\u00e9s\u00e9hez ezekben a k\u00e9rd\u00e9sekben v\u00e1rnak ir\u00e1nymutat\u00e1st a sz\u00fcks\u00e9ges int\u00e9zked\u00e9sekhez - emelte ki.\nAz \u00e1llamtitk\u00e1r szerint a fokoz\u00f3d\u00f3 migr\u00e1ci\u00f3s nyom\u00e1st bizony\u00edtja, hogy az id\u00e9n m\u00e1r eddig 38 ezer migr\u00e1ns tart\u00f3ztattak fel a hat\u00f3s\u00e1gok a magyar hat\u00e1rokon, mik\u00f6zben az elm\u00falt \u00e9vben csak 10 ezret. Hozz\u00e1f\u0171zte: ugyanakkor Br\u00fcsszelben tov\u00e1bbra is napirenden tartj\u00e1k a migr\u00e1nsok sz\u00e9toszt\u00e1s\u00e1nak k\u00e9rd\u00e9s\u00e9t, mintha az elm\u00falt \u00e9vekb\u0151l mit sem tanultak volna.\nFoglalkoznunk kell azzal is - folytatta -, hogy a migr\u00e1nsok megjelen\u00e9se az eur\u00f3pai hat\u00e1rokon nagyon komoly k\u00f6zeg\u00e9szs\u00e9g\u00fcgyi, j\u00e1rv\u00e1ny\u00fcgyi kock\u00e1zatot is rejt. Hiszen ezek az emberek an\u00e9lk\u00fcl pr\u00f3b\u00e1lj\u00e1k el\u00e9rni c\u00e9ljaikat az Eur\u00f3pai Uni\u00f3ban, hogy b\u00e1rmilyen eg\u00e9szs\u00e9g\u00fcgyi ellen\u0151rz\u00e9sen \u00e1testek volna, \u00e9s ismeretlen v\u00edrusvari\u00e1nsokat hozhatnak a kontinensre.\nA konzult\u00e1ci\u00f3ban v\u00e1laszt v\u00e1rnak arra, hogy a Soros-f\u00e9le szervezetek nyom\u00e1s\u00e1nak engedve meg kell-e v\u00e1ltoztatnia Magyarorsz\u00e1gnak az ismert \u00e1ll\u00e1spontj\u00e1t, amely szerint nem szabad illeg\u00e1lis migr\u00e1nsokat beengedni Eur\u00f3p\u00e1ba, hanem fel kell \u0151ket tart\u00f3ztatni, \u00e9s lehet\u0151s\u00e9g szerint a saj\u00e1t haz\u00e1jukban kell megoldani a probl\u00e9m\u00e1ikat - k\u00f6z\u00f6lte.\nSzint\u00e9n k\u00e9rd\u00e9st tesznek fel azzal kapcsolatban: vajon engedni kell-e a migr\u00e1nsok k\u00f6telez\u0151 sz\u00e9toszt\u00e1s\u00e1t c\u00e9lz\u00f3 br\u00fcsszeli terveknek. Ezek ugyanis nemhogy nem ker\u00fcltek le a napirendr\u0151l, hanem javaslatk\u00e9nt az \u00e9ppen zajl\u00f3 uni\u00f3s cs\u00facson is el\u0151ker\u00fcltek - figyelmeztetett.\nFoglalkozni kell azzal is, hogy a j\u00e1rv\u00e1ny ut\u00e1ni id\u0151kben egy\u00e1ltal\u00e1n sz\u00fcks\u00e9g van-e migr\u00e1ci\u00f3ra. A magyar korm\u00e1ny javaslata az, hogy a k\u00f6vetkez\u0151 k\u00e9t \u00e9vben egy\u00e1ltal\u00e1n ne fogadjon Eur\u00f3pa a vil\u00e1g k\u00fcl\u00f6nb\u00f6z\u0151 r\u00e9sz\u00e9r\u0151l \u00e9rkez\u0151 migr\u00e1nsokat - eml\u00e9keztetett.\n\"Seg\u00edtsenek nek\u00fcnk abban, hogy j\u00f3 d\u00f6nt\u00e9seket hozzunk!\" - k\u00e9rte video\u00fczenet\u00e9ben Kov\u00e1cs Zolt\u00e1n.\n\nMTI\n\n"}]