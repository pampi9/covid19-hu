[{"date": "2021-06-06 07:52", "url": "https://koronavirus.gov.hu/cikkek/tallai-andras-ezermilliard-forintnyi-adocsokkentes-magyar-covid-valsag-merlege", "h1": "T\u00e1llai Andr\u00e1s: ezermilli\u00e1rd forintnyi ad\u00f3cs\u00f6kkent\u00e9s a magyar covid-v\u00e1ls\u00e1g m\u00e9rlege", "body": "\nA t\u00e1mogat\u00e1sok, a hitelmorat\u00f3rium, a 13. havi nyugd\u00edj vissza\u00e1ll\u00edt\u00e1sa mellett mintegy ezermilli\u00e1rd forintnyi ad\u00f3cs\u00f6kkent\u00e9sr\u0151l d\u00f6nt\u00f6tt a korm\u00e1ny v\u00e1laszk\u00e9nt a koronav\u00edrus-v\u00e1ls\u00e1gra - t\u00e1j\u00e9koztatta T\u00e1llai Andr\u00e1s az MTI-t.\n\n\u00a0A P\u00e9nz\u00fcgyminiszt\u00e9rium parlamenti \u00e1llamtitk\u00e1ra kijelentette, a 2020 m\u00e1rciusa \u00f3ta bevezetett ad\u00f3cs\u00f6kkent\u00e9sek jelent\u0151s szerepet j\u00e1tszhatnak a gazdas\u00e1g \u00fajraind\u00edt\u00e1s\u00e1ban.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1ban hozott k\u00f6nny\u00edt\u00e9sek t\u00f6bb mint 360 ezer ember munk\u00e1j\u00e1nak, v\u00e1llalkoz\u00e1s\u00e1nak megtart\u00e1s\u00e1t seg\u00edtett\u00e9k, \u00e9s \u00f6tvenmilli\u00e1rd forintot hagytak az \u00e9rintettekn\u00e9l. Az els\u0151 int\u00e9zked\u00e9sek k\u00f6z\u00f6tt t\u00f6bb mint 151 ezer kisad\u00f3z\u00f3 v\u00e1llalkoz\u00e1s t\u00e9teles ad\u00f3ja al\u00e1 tartoz\u00f3 (kat\u00e1s) c\u00e9g ad\u00f3sz\u00e1ml\u00e1j\u00e1r\u00f3l t\u00f6r\u00f6lt n\u00e9gyhavi k\u00f6zterhet az ad\u00f3hivatal. 2020 m\u00e1rcius\u00e1t\u00f3l a j\u00e1rv\u00e1nynak legink\u00e1bb kitett \u00e1gazatokban, a munkav\u00e1llal\u00f3k b\u00e9re ut\u00e1n is jelent\u0151s ad\u00f3kedvezm\u00e9ny j\u00e1rt - mondta T\u00e1llai Andr\u00e1s.\n\u00a0\u00a0\u00a0\u00a0Az emberi \u00e9letek v\u00e9delme \u00e9s a munkahelyek meg\u0151rz\u00e9se \u00e9rdek\u00e9ben a vil\u00e1gj\u00e1rv\u00e1ny \u0151szi szakasz\u00e1ban 2020 november\u00e9t\u0151l \u00fajabb ad\u00f3\u00fcgyi k\u00f6nny\u00edt\u00e9sekr\u0151l d\u00f6nt\u00f6tt a korm\u00e1ny. H\u00e9t h\u00f3napon kereszt\u00fcl j\u00e1rt a munk\u00e1ltat\u00f3i ad\u00f3mentess\u00e9g a koronav\u00edrus-v\u00e1ls\u00e1g miatt neh\u00e9z helyzetben l\u00e9v\u0151 \u00e1gazatok szerepl\u0151inek, k\u00f6r\u00fck id\u00e9n tavasszal b\u0151v\u00fclt is. V\u00e9g\u00fcl \u00f6tvenhat \u00e1gazatban mintegy 200 ezer munkav\u00e1llal\u00f3ra terjedt ki. Id\u00e9n 155 ezer kat\u00e1s ism\u00e9t mentes\u00fclt az ad\u00f3fizet\u00e9si k\u00f6telezetts\u00e9g al\u00f3l m\u00e1rciusra \u00e9s \u00e1prilisra.\n\u00a0 \u00a0 Felid\u00e9zte, hogy a j\u00e1rv\u00e1nynak legink\u00e1bb kitett turisztikai \u00e1gazatot is sz\u00e1mos ad\u00f3int\u00e9zked\u00e9s seg\u00edtette. A Sz\u00e9chenyi Pihen\u0151 K\u00e1rtya (Sz\u00e9p-k\u00e1rtya) k\u00f6zterhe kevesebb, mint a fel\u00e9re (15 sz\u00e1zal\u00e9kra) cs\u00f6kkent, mik\u00f6zben a k\u00e1rty\u00e1ra utalhat\u00f3 \u00f6sszeg megdupl\u00e1z\u00f3dott - jegyezte meg az \u00e1llamtitk\u00e1r.\n\u00a0\u00a0\u00a0\u00a0A csal\u00e1doknak, a lakoss\u00e1gnak, a v\u00e1llalkoz\u00e1soknak \u00e9s a turizmus szerepl\u0151inek egyar\u00e1nt nagy seg\u00edts\u00e9get jelent az, hogy \u00e1prilis 25-t\u0151l az \u00e9v v\u00e9g\u00e9ig az \u00e9rintett egymilli\u00f3 munkav\u00e1llal\u00f3nak szabad az \u00e1tj\u00e1r\u00e1s a Sz\u00e9p-k\u00e1rtya egyes alsz\u00e1ml\u00e1i k\u00f6z\u00f6tt - h\u00fazta al\u00e1.\n\u00a0\u00a0\u00a0\u00a0A vend\u00e9gl\u00e1t\u00e1sban tev\u00e9kenyked\u0151ket november 14-e \u00f3ta seg\u00edti az, hogy tov\u00e1bbra is a legalacsonyabb, 5 sz\u00e1zal\u00e9kos m\u00e9rt\u00e9k\u0171 \u00e1ltal\u00e1nos forgalmi ad\u00f3t kell felsz\u00e1m\u00edtani az elvitelre t\u00f6rt\u00e9n\u0151 vagy h\u00e1zhoz sz\u00e1ll\u00edt\u00e1ssal \u00e9rt\u00e9kes\u00edtett \u00e9tel- \u00e9s italforgalom ut\u00e1n - tette hozz\u00e1.\n\u00a0\u00a0\u00a0\u00a0Id\u00e9n a kis- \u00e9s k\u00f6z\u00e9pv\u00e1llalkoz\u00e1sok (kkv) eset\u00e9ben a fel\u00e9re, egy sz\u00e1zal\u00e9kra cs\u00f6kkent az ipar\u0171z\u00e9si ad\u00f3 maxim\u00e1lis m\u00e9rt\u00e9ke - mondta T\u00e1llai Andr\u00e1s, megjegyezve, ez mintegy 800 ezer v\u00e1llalkoz\u00e1st \u00e9rint. Kit\u00e9rt az \u00e1fa-visszautal\u00e1sok gyors\u00edt\u00e1s\u00e1ra, ami komoly likvidit\u00e1si seg\u00edts\u00e9g a kkv-knak. A 20 napos \u00e1fakiutal\u00e1si id\u0151 \u00e9rdemi versenyel\u0151nyt biztos\u00edthat a hazai v\u00e1llalkoz\u00e1soknak, hiszen ez az egyik leggyorsabb az Eur\u00f3pai Uni\u00f3ban.\n\u00a0 A koronav\u00edrus-j\u00e1rv\u00e1nyra tekintettel m\u00e1r 2020 j\u00falius elsej\u00e9vel 15,5 sz\u00e1zal\u00e9kra cs\u00f6kkent a szoci\u00e1lis hozz\u00e1j\u00e1rul\u00e1si ad\u00f3 kulcsa, amely tavaly 160 milli\u00e1rd, id\u00e9n 300 milli\u00e1rd forintot hagy a munk\u00e1ltat\u00f3kn\u00e1l. A munk\u00e1t terhel\u0151 ad\u00f3 cs\u00f6kkent\u00e9se j\u00f6v\u0151re is folytat\u00f3dik, hiszen 2022. j\u00falius 1-j\u00e9t\u0151l tov\u00e1bbi f\u00e9l sz\u00e1zal\u00e9kponttal m\u00e9rs\u00e9kl\u0151dik a szoci\u00e1lis hozz\u00e1j\u00e1rul\u00e1si ad\u00f3, \u00e9s ett\u0151l az id\u0151pontt\u00f3l megsz\u0171nik a szakk\u00e9pz\u00e9si hozz\u00e1j\u00e1rul\u00e1s is, \u00edgy a k\u00e9t sz\u00e1zal\u00e9kpontos k\u00f6ztehercs\u00f6kken\u00e9s jelent\u0151s adminisztr\u00e1ci\u00f3s k\u00f6nny\u00edt\u00e9ssel is egy\u00fctt j\u00e1r - \u00f6sszegezte az \u00e1llamtitk\u00e1r.\nMTI\n\n"}]