[{"date": "2021-06-25 18:30", "url": "https://koronavirus.gov.hu/cikkek/mager-andrea-15-szazalekkal-emelkednek-berek-kozszolgaltato-vallalatoknal", "h1": "Mager Andrea: 15 sz\u00e1zal\u00e9kkal emelkednek a b\u00e9rek a k\u00f6zszolg\u00e1ltat\u00f3 v\u00e1llalatokn\u00e1l", "body": "\nA korm\u00e1ny 3 \u00e9ves b\u00e9rmeg\u00e1llapod\u00e1st \u00edr al\u00e1, amely lehet\u0151v\u00e9 teszi, hogy az \u00e1llami k\u00f6zszolg\u00e1ltat\u00f3 v\u00e1llalatokn\u00e1l 15 sz\u00e1zal\u00e9kkal emelkedjenek a b\u00e9rek 2021-2023-ban \u00f6sszesen 152 milli\u00e1rd forintb\u00f3l - mondta Mager Andrea, a nemzeti vagyon kezel\u00e9s\u00e9\u00e9rt felel\u0151s t\u00e1rca n\u00e9lk\u00fcli miniszter sajt\u00f3t\u00e1j\u00e9koztat\u00f3n p\u00e9nteken Budapesten.\n\nKiemelte: a meg\u00e1llapod\u00e1s al\u00e1\u00edr\u00e1s\u00e1val \u00e9s a munkahelyek meg\u0151rz\u00e9s\u00e9vel a korm\u00e1ny elismeri az \u00e1llami v\u00e1llalatokn\u00e1l - Nemzeti V\u00edzm\u0171vek, a N\u00daSZ, M\u00c1V-Vol\u00e1n csoport, GYSEV, Magyar Posta - dolgoz\u00f3k elm\u00falt m\u00e1sf\u00e9l \u00e9vi \u00e1ldozatos munk\u00e1j\u00e1t.\u00a0\nA vas\u00fati dolgoz\u00f3k fizet\u00e9se 2016 \u00e9s 2023 k\u00f6z\u00f6tt \u00f6sszess\u00e9g\u00e9ben 70 sz\u00e1zal\u00e9kkal emelkedett - jegyezte meg a miniszter.\nAz \u00e1llami tulajdon\u00fa k\u00f6zszolg\u00e1ltat\u00f3 v\u00e1llalatokn\u00e1l az \u00e1tlag brutt\u00f3 alapb\u00e9rek 11 \u00e9v alatt megk\u00e9tszerez\u0151dtek; az \u00e9vtized m\u00e1sodik fel\u00e9t\u0151l a fizet\u00e9sek az infl\u00e1ci\u00f3 felett n\u0151ttek ak\u00e1r 5-15 sz\u00e1zal\u00e9kkal - mutatott r\u00e1.\u00a0\nMager Andrea \u00fagy fogalmazott, hogy a jelenlegi korm\u00e1ny nagy hangs\u00falyt fektet a b\u00e9rfelz\u00e1rk\u00f3ztat\u00e1sra, a munkav\u00e1llal\u00f3k p\u00e1rtj\u00e1n \u00e1ll, az elm\u00falt 10 \u00e9vben meg\u0151rizte a munkab\u00e9k\u00e9t, \u00e9s biztos j\u00f6v\u0151k\u00e9pet ny\u00fajtott az alkalmazottaknak. Hozz\u00e1f\u0171zte: mindez \u00e9les ellent\u00e9tben van a 2010 el\u0151tti kabinet hozz\u00e1\u00e1ll\u00e1s\u00e1val, amely szerinte hib\u00e1s politik\u00e1j\u00e1nak \u00e1r\u00e1t a dolgoz\u00f3kkal fizettette meg.\nA miniszter arr\u00f3l is besz\u00e9lt, hogy a j\u00e1rv\u00e1ny els\u0151 hull\u00e1m\u00e1t k\u00f6vet\u0151en kialak\u00edtott akci\u00f3tervben a korm\u00e1ny azt v\u00e1llalta, hogy meg\u0151rzi a munkahelyeket, \u00e9s a megsz\u0171n\u0151 munkahelyek helyett \u00fajakat hoz l\u00e9tre. Ma ugyan\u00fagy 4,5 milli\u00f3 ember dolgozik az orsz\u00e1gban, mint a j\u00e1rv\u00e1ny kezdet\u00e9n - mutatott r\u00e1.\u00a0\n\nHomolya R\u00f3bert, a M\u00c1V Zrt. eln\u00f6k-vez\u00e9rigazgat\u00f3ja, a Stratosz eln\u00f6ke a sajt\u00f3t\u00e1j\u00e9koztat\u00f3n \u00fagy fogalmazott, hogy \"nagyon j\u00f3, az \u00e1gazatot a hely\u00e9n kezel\u0151 meg\u00e1llapod\u00e1st siker\u00fclt k\u00f6tni\".\u00a0\nA magyar korm\u00e1nyt\u00f3l kapott mand\u00e1tum erre a f\u00e9l \u00e9vre 5 sz\u00e1zal\u00e9kos b\u00e9rfejleszt\u00e9st ir\u00e1nyoz el\u0151, amit j\u00f6v\u0151re \u00e9s 2023-ban is egy-egy 5 sz\u00e1zal\u00e9kos emel\u00e9s k\u00f6vet - ismertette.\u00a0\nA M\u00c1V-n\u00e1l ett\u0151l elt\u00e9rve id\u00e9n 200 ezer forintot kifizetnek mind az 55 ezer munkav\u00e1llal\u00f3nak, j\u00f6v\u0151re 10 sz\u00e1zal\u00e9kkal, azt k\u00f6vet\u0151en pedig 5 sz\u00e1zal\u00e9kkal emelik a b\u00e9reket - t\u00e1j\u00e9koztatott.\u00a0\nAz eln\u00f6k-vez\u00e9rigazgat\u00f3 valamennyi strat\u00e9giai k\u00f6zszolg\u00e1ltat\u00f3 nev\u00e9ben k\u00f6sz\u00f6netet mondott az\u00e9rt, hogy a korm\u00e1ny a v\u00e1llalatok mell\u00e9 \u00e1llt a j\u00e1rv\u00e1ny idej\u00e9n. Elmond\u00e1sa szerint a M\u00c1V-Vol\u00e1n-csoportn\u00e1l a korl\u00e1toz\u00e1sok miatt a vesztes\u00e9g el\u00e9rte a 60 milli\u00e1rd forintot 2020-ban, amelyet a tulajdonos a c\u00e9g rendelkez\u00e9s\u00e9re bocs\u00e1tott, \u00edgy nem kellett rendk\u00edv\u00fcli int\u00e9zked\u00e9seket hozni.\u00a0\nA sajt\u00f3t\u00e1j\u00e9koztat\u00f3n Mager Andrea jelenl\u00e9t\u00e9ben Homolya R\u00f3bert eln\u00f6k-vez\u00e9rigazgat\u00f3 \u00e9s a szakszervezeti vezet\u0151k al\u00e1\u00edrt\u00e1k a M\u00c1V-Vol\u00e1n csoport b\u00e9rmeg\u00e1llapod\u00e1s\u00e1t; a t\u00f6bbi v\u00e1llalatn\u00e1l erre k\u00e9s\u0151bb ker\u00fcl sor.\n\nMTI\n\n"}]