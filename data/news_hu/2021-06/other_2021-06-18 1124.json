[{"date": "2021-06-18 11:24", "url": "https://koronavirus.gov.hu/cikkek/ujra-3-hetre-modosul-pfizer-masodik-oltasanak-ideje", "h1": "\u00dajra 3 h\u00e9tre m\u00f3dosul a Pfizer m\u00e1sodik olt\u00e1s\u00e1nak ideje", "body": "\nM\u00e1t\u00f3l ism\u00e9t 3 hetes k\u00fcl\u00f6nbs\u00e9ggel kell beadni a Pfizer m\u00e1sodik olt\u00e1s\u00e1t. Az ezzel kapcsolatos szakmai protokollt minden, az olt\u00e1sban r\u00e9sztvev\u0151 eg\u00e9szs\u00e9g\u00fcgyi szolg\u00e1ltat\u00f3 megkapja.\n\n\nAz Operat\u00edv T\u00f6rzs a harmadik hull\u00e1m kezdet\u00e9n\u00a0rendelte el, hogy a Pfizer vakcin\u00e1t\u00a0az akkor\u00a0aktu\u00e1lis alkalmaz\u00e1si el\u0151irat szerinti\u00a021 nap helyett 35 napos k\u00fcl\u00f6nbs\u00e9ggel adj\u00e1k be annak \u00e9rdek\u00e9ben, hogy az akkor m\u00e9g korl\u00e1tozott mennyis\u00e9gben \u00e9rkez\u0151 vakcin\u00e1kb\u00f3l min\u00e9l el\u0151bb\u00a0min\u00e9l t\u00f6bben megkapj\u00e1k az els\u0151 olt\u00e1sukat.\nMiut\u00e1n a t\u00f6meges olt\u00e1si szakasz m\u00e1r v\u00e9get \u00e9rt \u00e9s vakcinab\u0151s\u00e9g van Magyarorsz\u00e1gon, a\u00a0tov\u00e1bbiakban\u00a0m\u00e1r\u00a0nem sz\u00fcks\u00e9ges ezt a protokollt fenntartani. Ez\u00e9rt, akik ezut\u00e1n kapj\u00e1k meg a Pfizer\u00a0vakcin\u00e1b\u00f3l\u00a0az els\u0151 olt\u00e1sukat ism\u00e9t\u00a03 h\u00e9t\u00a0k\u00fcl\u00f6nbs\u00e9ggel sz\u00e1m\u00edthatnak a m\u00e1sodik olt\u00e1sra.\u00a0 Akik m\u00e1r kor\u00e1bban megkapt\u00e1k az els\u0151 olt\u00e1sukat \u00e9s m\u00e1r id\u0151pontot is kaptak a m\u00e1sodik olt\u00e1sra, azok sz\u00e1m\u00e1ra nincs v\u00e1ltoz\u00e1s.\nA Pfizer vakcin\u00e1b\u00f3l heti rendszeress\u00e9ggel \u00e9rkezik sz\u00e1ll\u00edtm\u00e1ny, \u00edgy a\u00a0www.eeszt.gov.hu\u00a0online id\u0151pontfoglal\u00f3ban folyamatosan lehet Pfizer olt\u00e1st foglalni. Emellett a h\u00e1ziorvosok is kapnak Pfizert, ha ezt az ig\u00e9ny\u00fcket a megyei olt\u00e1si munkacsoport fel\u00e9 jelzik. Jelenleg kiz\u00e1r\u00f3lag ezt a vakcin\u00e1t lehet alkalmazni a 12-18 \u00e9ves koroszt\u00e1ly olt\u00e1s\u00e1ra.\u00a0\n\n"}]