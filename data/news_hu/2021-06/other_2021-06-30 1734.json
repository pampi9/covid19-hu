[{"date": "2021-06-30 17:34", "url": "https://koronavirus.gov.hu/cikkek/orban-viktor-visegradi-orszagoknak-vilaggazdasagi-valtozasok-nyertesei-koze-kell-tartozniuk", "h1": "Orb\u00e1n Viktor: a visegr\u00e1di orsz\u00e1goknak a vil\u00e1ggazdas\u00e1gi v\u00e1ltoz\u00e1sok nyertesei k\u00f6z\u00e9 kell tartozniuk!", "body": "\nA V4 magyar eln\u00f6ks\u00e9ge az\u00e9rt dolgozik majd, hogy a megv\u00e1ltozott helyzetben a visegr\u00e1di orsz\u00e1gok a vil\u00e1ggazdas\u00e1gi v\u00e1ltoz\u00e1sok nyertesei k\u00f6z\u00e9 tartozzanak - mondta Orb\u00e1n Viktor minisztereln\u00f6k szerd\u00e1n a lengyelorsz\u00e1gi Katowic\u00e9ben.\n\n\n\u00a0A visegr\u00e1di csoport (V4: Csehorsz\u00e1g, Lengyelorsz\u00e1g, Magyarorsz\u00e1g \u00e9s Szlov\u00e1kia) lengyel eln\u00f6ks\u00e9g\u00e9nek v\u00e9g\u00e9n tartott cs\u00facstal\u00e1lkoz\u00f3 sajt\u00f3t\u00e1j\u00e9koztat\u00f3j\u00e1n Orb\u00e1n Viktor kiemelte: a magyar eln\u00f6ks\u00e9g c\u00e9lja a n\u00e9gy orsz\u00e1g gyors gazdas\u00e1gi \u00fajraind\u00edt\u00e1sa, amelyhez beruh\u00e1z\u00e1sok kellenek, \u00e9s azok akkor vannak, ha alacsonyak az ad\u00f3k, ez\u00e9rt nem t\u00e1mogatj\u00e1k az ad\u00f3emel\u00e9shez vezet\u0151 nemzetk\u00f6zi kezdem\u00e9nyez\u00e9seket. Fontos az infrastrukt\u00fara is, k\u00fcl\u00f6n\u00f6sen \u00e9szak-d\u00e9li ir\u00e1nyban vannak komoly lemarad\u00e1sok - tette hozz\u00e1.\n\u00a0\u00a0\u00a0\u00a0A korm\u00e1nyf\u0151 tov\u00e1bbi l\u00e9nyeges c\u00e9lk\u00e9nt eml\u00edtette a biztons\u00e1got, amely szorosan \u00f6sszekapcsol\u00f3dik a migr\u00e1ci\u00f3val. Nem t\u00e1mogatj\u00e1k a migr\u00e1nsok k\u00f6telez\u0151 sz\u00e9toszt\u00e1s\u00e1t, \u00e9s a jelenlegi eg\u00e9szs\u00e9g\u00fcgyi helyzetben a migr\u00e1ci\u00f3 k\u00fcl\u00f6n\u00f6sen nagy kock\u00e1zatot jelent - mutatott r\u00e1.\n\u00a0\u00a0\u00a0\u00a0Megjegyezte: emellett s\u00fcrgetik a nyugat-balk\u00e1ni orsz\u00e1gok eur\u00f3pai integr\u00e1ci\u00f3j\u00e1t.\u00a0\u00a0\n\u00a0\u00a0\u00a0\u00a0Orb\u00e1n Viktor hangs\u00falyozta, hogy intellektu\u00e1lis \u00fajraind\u00edt\u00e1sra is sz\u00fcks\u00e9g van, ez\u00e9rt a visegr\u00e1di orsz\u00e1gok k\u00fcl\u00f6n-k\u00fcl\u00f6n \u00e9s egy\u00fctt is r\u00e9szt vesznek az EU j\u00f6v\u0151j\u00e9r\u0151l sz\u00f3l\u00f3 vit\u00e1ban.\n\u00a0\u00a0\u00a0\u00a0\u00dagy v\u00e9lte, izgalmas \u00e9s rem\u00e9lhet\u0151leg sikeres is lesz a magyar V4-eln\u00f6ks\u00e9g.\n\u00a0\u00a0\u00a0\u00a0Orb\u00e1n Viktor gratul\u00e1lt Lengyelorsz\u00e1gnak az elm\u00falt egy \u00e9vben ny\u00fajtott teljes\u00edtm\u00e9ny\u00e9hez, azt mondta, az elm\u00falt \u00e9vtizedek legnehezebb \u00e9v\u00e9t fogta ki az orsz\u00e1g a V4 eln\u00f6kek\u00e9nt. A n\u00e9gy orsz\u00e1g k\u00f6z\u00f6tt azonban megmaradt az egy\u00fcttm\u0171k\u00f6d\u00e9s, egyik\u00fck sem maradt egyed\u00fcl a bajban - fogalmazott. Hozz\u00e1tette: egy\u00fcttm\u0171k\u00f6dtek a k\u00fclf\u00f6ld\u00f6n rekedt emberek hazahozatal\u00e1ban, az eszk\u00f6z\u00f6k sz\u00e9toszt\u00e1s\u00e1ban, orvosokat k\u00fcldtek \u00e9s a vakcin\u00e1k tekintet\u00e9ben is seg\u00edts\u00e9get ny\u00fajtottak egym\u00e1snak.\n\u00a0\u00a0\u00a0\u00a0Kit\u00e9rt arra, hogy a koronav\u00edrus-j\u00e1rv\u00e1ny ut\u00e1n a vil\u00e1g megv\u00e1ltozott, \u00e1trajzolt\u00e1k a vil\u00e1ggazdas\u00e1gi \u00e9s a vil\u00e1gpolitikai status qu\u00f3t. L\u00e9trej\u00f6tt \u00c1zsi\u00e1ban a vil\u00e1g legnagyobb szabadkereskedelmi \u00f6vezete \u00e9s megval\u00f3sult a Brexit. Fontos a tov\u00e1bbiakban is j\u00f3 kapcsolatot \u00e1polni Nagy-Britanni\u00e1val - sz\u00f6gezte le.\n\u00a0\u00a0\u00a0\u00a0Arr\u00f3l is besz\u00e9lt, hogy a V4-en bel\u00fcl is t\u00f6rt\u00e9ntek fontos dolgok. Ha a n\u00e9gy orsz\u00e1g egy entit\u00e1s volna, a vil\u00e1g 17. legnagyobb gazdas\u00e1ga lenne, amelynek a n\u00f6veked\u00e9se k\u00e9tszerese az EU-\u00e9nak, az \u00e1llamad\u00f3ss\u00e1ga az eg\u00e9sz EU \u00e1llamad\u00f3ss\u00e1g\u00e1nak csak a 4 sz\u00e1zal\u00e9ka, \u00e9s N\u00e9metorsz\u00e1g ut\u00e1n itt dolgozik a legt\u00f6bb ember az uni\u00f3ban - sorolta. Hozz\u00e1f\u0171zte: szorgalmas \u00e9s dolgozni akar\u00f3 orsz\u00e1gokr\u00f3l van sz\u00f3.\n\u00a0\u00a0\u00a0\u00a0K\u00e9rd\u00e9sre v\u00e1laszolva Orb\u00e1n Viktor kifejtette: a legfontosabb az infrastruktur\u00e1lis elmarad\u00e1s lek\u00fczd\u00e9se. A hidegh\u00e1bor\u00fa idej\u00e9n az \u00f6sszek\u00f6ttet\u00e9sek Kelet-Nyugat ir\u00e1nyban \u00e9p\u00fcltek ki, ma is ezzel \u00e9l\u00fcnk, de a V4 szempontj\u00e1b\u00f3l kulcsfontoss\u00e1g\u00fa lenne az \u00c9szak-D\u00e9l ir\u00e1ny\u00fa \u00f6sszek\u00f6ttet\u00e9sek ki\u00e9p\u00edt\u00e9se is - mutatott r\u00e1. Hozz\u00e1tette: k\u00e9rd\u00e9s, hogy az EU p\u00e9nz\u00fcgyi lehet\u0151s\u00e9geib\u0151l mennyit tudnak bevonni e c\u00e9lok megval\u00f3s\u00edt\u00e1s\u00e1ra.\n\u00a0\u00a0\u00a0\u00a0A minisztereln\u00f6k ugyancsak fontosnak nevezte, hogy K\u00f6z\u00e9p-Eur\u00f3pa jelent\u0151s gazdas\u00e1gi s\u00falyt k\u00e9pvisel az EU-ban, ez\u00e9rt \"nem lehet \u00fagy besz\u00e9lni vel\u00fcnk\", ahogy az ut\u00f3bbi id\u0151ben ez n\u00e9ha el\u0151fordult. K\u00f6z\u00e9p-Eur\u00f3pa olyan s\u00falyt k\u00e9pvisel az eur\u00f3pai gazdas\u00e1gban, amely tiszteletet parancsol - jelentette ki.\n\u00a0\u00a0\u00a0\u00a0Kiemelte: nem fogadj\u00e1k el, hogy m\u00e1sik uni\u00f3s tag\u00e1llam mondja meg, hogy a magyar gyermekeket hogyan nevelj\u00e9k, hogy azt mondja, egy k\u00f6z\u00e9p-eur\u00f3pai orsz\u00e1got t\u00e9rdre kell k\u00e9nyszer\u00edteni. Ennek v\u00e9get kell vetni, a k\u00f6z\u00e9p-eur\u00f3pai orsz\u00e1gok teljes jog\u00fa uni\u00f3s tag\u00e1llamok, amelyek komoly teljes\u00edtm\u00e9nyt tettek le az EU asztal\u00e1ra, jelent\u0151sen hozz\u00e1j\u00e1rulnak ahhoz, hogy az uni\u00f3 l\u00e9p\u00e9st tudjon tartani m\u00e1s t\u00e9rs\u00e9gekkel, \u00e9s elv\u00e1rj\u00e1k a nekik j\u00e1r\u00f3 tiszteletet - hangs\u00falyozta.\n\u00a0\u00a0\u00a0\u00a0A V4 eln\u00f6ks\u00e9g\u00e9t Magyarorsz\u00e1g j\u00falius 1-j\u00e9n veszi \u00e1t Lengyelorsz\u00e1gt\u00f3l.\n\nMTI 2021. j\u00fanius 30.\n\n"}]