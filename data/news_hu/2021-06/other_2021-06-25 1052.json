[{"date": "2021-06-25 10:52", "url": "https://koronavirus.gov.hu/cikkek/kormanyszovivo-megerkeztek-az-elso-szallodahajok-magyarorszagra", "h1": "Korm\u00e1nysz\u00f3viv\u0151: meg\u00e9rkeztek az els\u0151 sz\u00e1llodahaj\u00f3k Magyarorsz\u00e1gra", "body": "\nCs\u00fct\u00f6rt\u00f6k\u00f6n megnyitott\u00e1k a hat\u00e1rokat a szomsz\u00e9dos orsz\u00e1gok fel\u00e9 \u00e9s ennek k\u00f6sz\u00f6nhet\u0151en az els\u0151 k\u00e9t sz\u00e1llodahaj\u00f3 meg\u00e9rkezett Magyarorsz\u00e1gra - k\u00f6z\u00f6lte a korm\u00e1nysz\u00f3viv\u0151 az egyik haj\u00f3 kik\u00f6t\u0151j\u00e9ben p\u00e9nteken.\n\n\nSzentkir\u00e1lyi Alexandra a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3j\u00e1ban azt mondta: ezek a haj\u00f3k tavaly szeptember \u00f3ta nem tudtak Magyarorsz\u00e1gra j\u00f6nni a j\u00e1rv\u00e1nyhelyzet miatt, \u00e9s a hazai turisztikai szektorb\u00f3l hi\u00e1nyoztak azok a turist\u00e1k, akik ilyen a haj\u00f3kon utaztak volna.\n\u00a0\u00a0\u00a0\u00a0Az olt\u00e1soknak k\u00f6sz\u00f6nhet\u0151en le tudtuk gy\u0171rni a j\u00e1rv\u00e1ny harmadik hull\u00e1m\u00e1t, \u00e9s egy-m\u00e1sf\u00e9l h\u00f3nappal tudtuk ezt el\u0151bb megtenni, mint m\u00e1s eur\u00f3pai orsz\u00e1gok, ennyivel kor\u00e1bban tudtuk \u00fajraind\u00edtani az \u00e9letet \u00e9s a magyar gazdas\u00e1got - mondta.\n\u00a0A most \u00e9rkezett k\u00e9t sz\u00e1llodahaj\u00f3n t\u00f6bb mint 300 turista utazik \u00e9s Budapest mellett Moh\u00e1cson \u00e9s Esztergomban is meg\u00e1llnak - mondta.\n\u00a0Azzal, hogy az ehhez hasonl\u00f3 l\u00e9p\u00e9seknek k\u00f6sz\u00f6nhet\u0151en \u00fajra tudjuk ind\u00edtani a turisztikai szektort, \u00fajra tudnak indulni az erre \u00e9p\u00fcl\u0151 v\u00e1llalkoz\u00e1sok - fogalmazott, p\u00e9ldak\u00e9nt eml\u00edtve az \u00e9ttermeket, a v\u00e1rosn\u00e9z\u0151 buszokat \u00e9s az idegenvezet\u0151ket.\nEzek az els\u0151, de nem az utols\u00f3 fecsk\u00e9k - mondta a korm\u00e1nysz\u00f3viv\u0151.\n\nMTI 2021. j\u00fanius 25., p\u00e9ntek 10:32\n\n"}]