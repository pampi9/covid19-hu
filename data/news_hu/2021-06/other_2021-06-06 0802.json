[{"date": "2021-06-06 08:02", "url": "https://koronavirus.gov.hu/cikkek/merkely-ahol-magas-az-atoltottsag-ott-nem-lesz-negyedik-hullam", "h1": "Merkely: ahol magas az \u00e1toltotts\u00e1g, ott nem lesz negyedik hull\u00e1m", "body": "\nOtt, ahol ilyen magas a koronav\u00edrus elleni \u00e1toltotts\u00e1g, mint Magyarorsz\u00e1gon, nem fog bek\u00f6vetkezni negyedik hull\u00e1m - mondta a Semmelweis Egyetem rektora a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\nMerkely B\u00e9la a m\u0171sorban arr\u00f3l besz\u00e9lt, Magyarorsz\u00e1gon nagy val\u00f3sz\u00edn\u0171s\u00e9ggel k\u00f6zel vagyunk a ny\u00e1jimmunit\u00e1s el\u00e9r\u00e9s\u00e9hez vagy m\u00e1r el is \u00e9rt\u00fck, ez azonban nem jelenti azt, hogy egyes emberek, csal\u00e1dok, akik nem oltatt\u00e1k be magukat, nem fert\u0151z\u0151dhetnek meg.\n\u00a0\u00a0\u00a0\u00a0Felh\u00edvta a figyelmet arra, hogy azok k\u00f6z\u00f6tt, akik nincsenek beoltva, tov\u00e1bbra is lehetnek s\u00falyos lefoly\u00e1s\u00fa, ak\u00e1r hal\u00e1llal v\u00e9gz\u0151d\u0151 megbeteged\u00e9sek is.\n\u00a0\u00a0\u00a0\u00a0Azt mondta, arra sz\u00e1m\u00edt, hogy tov\u00e1bb cs\u00f6kken a k\u00f3rh\u00e1zban l\u00e9v\u0151k sz\u00e1ma, \u00e9s mihamarabb egysz\u00e1mjegy\u0171re cs\u00f6kken a napi hal\u00e1lesetek sz\u00e1ma, majd a j\u00e1rv\u00e1ny a ny\u00e1r folyam\u00e1n \"teljes m\u00e9rt\u00e9kben elt\u0171nik\".\n\u00a0\u00a0\u00a0\u00a0Merkely B\u00e9la sz\u00f3lt arr\u00f3l is, hogy aki m\u00e1r \u00e1tesett a koronav\u00edrus-megbeteged\u00e9sen, annak - nemzetk\u00f6zi adatok szerint - el\u00e9g egy v\u00e9d\u0151olt\u00e1s bead\u00e1sa is. Ahol volt bizony\u00edtott fert\u0151z\u00f6tts\u00e9g, ott az els\u0151 vakcina az \u00fagynevezett \"booster\", azaz gyors\u00edt\u00f3 hat\u00e1s\u00fa olt\u00e1s - mondta, kiemelve: aki viszont nem esett \u00e1t a betegs\u00e9gen, annak nagy sz\u00fcks\u00e9ge van a m\u00e1sodik olt\u00e1sra is, mert az fogja jelent\u0151s m\u00e9rt\u00e9kben emelni a szervezetben az ellenanyag szintj\u00e9t \u00e9s n\u00f6velni a sejtes immunit\u00e1s aktivit\u00e1s\u00e1t.\n\u00a0\u00a0\u00a0\u00a0A szakember szavai szerint teh\u00e1t aki \u00e1tesett a betegs\u00e9gen, annak egy olt\u00e1sra van sz\u00fcks\u00e9ge, aki viszont nem, annak kett\u0151re, \u00e9s ha ezek megvannak, akkor az ember biztos lehet abban, hogy jelent\u0151s betegs\u00e9g n\u00e1la m\u00e1r nem tud kifejl\u0151dni.\n\n\u00a0\u00a0\u00a0\u00a0Arra a felvet\u00e9sre, hogy vannak, akik szerint - mivel a m\u00e1sodik olt\u00e1s ut\u00e1n nincs a szervezet\u00fckben el\u00e9g antitest - sz\u00fcks\u00e9ges lenne egy harmadik olt\u00e1s is, Merkely B\u00e9la elmondta: az ellenanyagszint pontosan nem m\u00e9rhet\u0151.\n\u00a0\u00a0\u00a0\u00a0K\u00f6z\u00f6lte, sokf\u00e9le ellenanyag keletkezik, a fert\u0151z\u00f6tts\u00e9gi \u00e1llapotokt\u00f3l, olt\u00e1sokt\u00f3l f\u00fcgg\u0151en \"m\u00e1s \u00e9s m\u00e1s t\u00edpus\u00fa v\u00e9detts\u00e9g alakul ki\", ezeket pedig nem lehet \"egy az egyben \u00f6sszehasonl\u00edtani\". Hozz\u00e1tette: az is sz\u00e1m\u00edt, hogy az olt\u00e1s vagy \u00e1tfert\u0151z\u00f6tts\u00e9g mikor t\u00f6rt\u00e9nt.\n\u00a0\u00a0\u00a0\u00a0A szervezet \u00fagy alak\u00edtja ki a v\u00e9detts\u00e9g\u00e9t, hogy k\u00f6zvetlen\u00fcl a megfert\u0151z\u0151d\u00e9s vagy olt\u00e1s ut\u00e1n \u00e1tmenetileg folyamatosan n\u0151 az ellenanyagszint, majd - mivel nincs r\u00e1 sz\u00fcks\u00e9g, hogy nagy mennyis\u00e9g\u0171 ellenanyagot k\u00e9pezzen - ez cs\u00f6kkenni fog. De ott vannak a mem\u00f3riasejtek, amelyek \"eml\u00e9keznek\" arra, hogyan kell az ellenanyagot \u00fajratermelni, hogyan kell fel\u00e9p\u00edteni a sejtes immunit\u00e1st, ennek k\u00f6vetkezt\u00e9ben egy m\u00e1sodik tal\u00e1lkoz\u00e1sn\u00e1l m\u00e1r \"azonnal l\u00e9pni tudnak\", a reakci\u00f3 azonnal maxim\u00e1lis lesz \u00e9s nem alakul ki megbeteged\u00e9s - magyar\u00e1zta.\n\u00a0\u00a0\u00a0\u00a0Merkely B\u00e9la szerint nem \u00e9rdemes az ellenanyagszintet mag\u00e1nell\u00e1t\u00e1s keret\u00e9ben m\u00e9retni, mert az \"nem is alkalmas semmire\".\n\u00a0\u00a0\u00a0\u00a0A negyedik hull\u00e1mmal kapcsolatban azt mondta, a gy\u00f3gyszergy\u00e1rt\u00f3k figyelik, a v\u00edrusmut\u00e1nsok k\u00f6z\u00fcl van-e olyan, amely \"megker\u00fcli\" a rendelkez\u00e9sre \u00e1ll\u00f3 olt\u00e1sokat.\n\u00a0\u00a0\u00a0\u00a0\"\u00c9n most biztos vagyok benne, jelenleg a vil\u00e1gban nincsen olyan mut\u00e1ns, amely b\u00e1rmilyen m\u00f3don vesz\u00e9lyeztetn\u00e9 az emberis\u00e9get azzal, hogy ki tudn\u00e1 ker\u00fclni a k\u00f6rnyezet\u00fcnkben nagy mennyis\u00e9gben haszn\u00e1lt olt\u00f3anyagokkal el\u00e9rt v\u00e9detts\u00e9get\" - jelentette ki a Semmelweis Egyetem rektora.\n\u00a0\u00a0\u00a0\u00a0Hozz\u00e1tette: \"ott, ahol ilyen magas az \u00e1toltotts\u00e1g, mint Magyarorsz\u00e1gon, nem fog bek\u00f6vetkezni negyedik hull\u00e1m\".\n\u00a0\u00a0\u00a0\u00a0Merkely B\u00e9la sz\u00f3lt arr\u00f3l is, hogy a j\u00e1rv\u00e1nyt akkor tudjuk v\u00e9glegesen magunk m\u00f6g\u00f6tt hagyni, ha az \u00e1toltotts\u00e1g a vil\u00e1g t\u00f6bbi orsz\u00e1g\u00e1ban is egyre magasabb lesz.\n\u00a0\u00a0\u00a0\u00a0K\u00f6z\u00f6lte, a nagysz\u00e1m\u00fa fert\u0151z\u0151d\u00e9snek az lehet a k\u00f6vetkezm\u00e9nye, hogy v\u00edrusmut\u00e1ci\u00f3k j\u00f6nnek l\u00e9tre. Megjegyezte: l\u00e9trej\u00f6het olyan mut\u00e1ns, amely nagyon t\u00e1vol van Magyarorsz\u00e1gt\u00f3l, \u00e9s akkor a visszafert\u0151z\u0151d\u00e9s lehet\u0151s\u00e9ge elm\u00e9letileg fenn\u00e1ll.\n\u00a0\u00a0\u00a0\u00a0A szakember egy\u00fattal arra figyelmeztette az olt\u00e1s n\u00e9lk\u00fcl k\u00fclf\u00f6ldre utazni sz\u00e1nd\u00e9koz\u00f3kat, hogy ott nagy a fert\u0151z\u00e9s vesz\u00e9lye.\n\nMTI\n\n"}]