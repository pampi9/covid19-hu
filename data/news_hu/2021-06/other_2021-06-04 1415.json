[{"date": "2021-06-04 14:15", "url": "https://koronavirus.gov.hu/cikkek/operativ-torzs-folyamatosan-figyelemmel-kiserik-jarvanyugyi-helyzetet", "h1": "Operat\u00edv t\u00f6rzs: folyamatosan figyelemmel k\u00eds\u00e9rik a j\u00e1rv\u00e1ny\u00fcgyi helyzetet", "body": "\nAz olt\u00e1soknak k\u00f6sz\u00f6nhet\u0151en siker\u00fclt let\u00f6rni a koronav\u00edrus-j\u00e1rv\u00e1ny harmadik hull\u00e1m\u00e1t, azonban az \"\u00e9bers\u00e9g nem m\u00falik el\", tov\u00e1bbra is figyelemmel k\u00eds\u00e9rik a hazai \u00e9s a nemzetk\u00f6zi j\u00e1rv\u00e1ny\u00fcgyi helyzetet, a v\u00edrus k\u00fcl\u00f6nb\u00f6z\u0151 vari\u00e1nsait - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes k\u00f6z\u00f6lte: eddig h\u00e1rom esetben igazolt\u00e1k Magyarorsz\u00e1gon a v\u00edrus indiai vari\u00e1ns\u00e1t, k\u00f6z\u00fcl\u00fck egy embert \u00e1poltak k\u00f3rh\u00e1zban. Hozz\u00e1tette: a k\u00f3rh\u00e1zi \u00e1pol\u00e1sra szorult p\u00e1ciensn\u00e9l a k\u00f6rnyezet\u00e9ben az \u00e1pol\u00e1s\u00e1ban r\u00e9sztvev\u0151 eg\u00e9szs\u00e9g\u00fcgyi dolgoz\u00f3k PCR-vizsg\u00e1lata m\u00e1jus 31-\u00e9n megkezd\u0151d\u00f6tt. A 119 mint\u00e1b\u00f3l 33-at m\u00e9g vizsg\u00e1lnak, de eddig egyetlen esetben sem mutatt\u00e1k ki a fert\u0151z\u00e9st. Ez is bizony\u00edtja a v\u00e9d\u0151olt\u00e1sok hat\u00e9konys\u00e1g\u00e1t a v\u00edrusvari\u00e1nsok ellen, valamint azt, hogy szigor\u00faan betartott\u00e1k a k\u00f3rh\u00e1zi fert\u0151z\u00e9sek megel\u0151z\u00e9s\u00e9re hozott szab\u00e1lyokat - emelte ki.\n\u00a0\u00a0\u00a0\u00a0Elmondta, a magyar lakoss\u00e1g 54 sz\u00e1zal\u00e9ka m\u00e1r kapott olt\u00e1st, mik\u00f6zben az eur\u00f3pai uni\u00f3s \u00e1tlag 39 sz\u00e1zal\u00e9k. A c\u00e9l tov\u00e1bbra is az, hogy n\u00f6vekedjen a magyar \u00e1toltotts\u00e1g, hiszen a v\u00e9d\u0151olt\u00e1s a leghat\u00e9konyabb m\u00f3dja a fert\u0151z\u00e9s megakad\u00e1lyoz\u00e1s\u00e1nak - h\u00fazta al\u00e1.\n\u00a0\u00a0\u00a0\u00a0Az oszt\u00e1lyvezet\u0151 besz\u00e9lt arr\u00f3l is, hogy a ny\u00e1ri t\u00e1borokban seg\u00edt\u0151k\u00e9nt dolgoz\u00f3 18 \u00e9vn\u00e9l id\u0151sebbek csak v\u00e9detts\u00e9gi igazolv\u00e1nnyal vehetnek r\u00e9szt a munk\u00e1ban, f\u00fcggetlen\u00fcl a t\u00e1bor form\u00e1j\u00e1t\u00f3l, helysz\u00edn\u00e9t\u0151l, tematik\u00e1j\u00e1t\u00f3l, \u00e9s minden esetben be kell tartani a j\u00e1rv\u00e1ny\u00fcgyi \u00e9s higi\u00e9n\u00e9s szab\u00e1lyokat. Legfontosabb szab\u00e1lyk\u00e9nt eml\u00edtette, hogy csak eg\u00e9szs\u00e9ges gyerek \u00e9s feln\u0151tt lehet a t\u00e1borban. Ha valaki megbetegszik, \u0151t azonnal el kell k\u00fcl\u00f6n\u00edteni, \u00e9s \u00e9rtes\u00edteni kell a t\u00e1bor orvos\u00e1t.\n\u00a0\u00a0\u00a0\u00a0Mind a napk\u00f6zis, mind a sz\u00e1ll\u00e1shelyre szervezett t\u00e1bor eset\u00e9n ker\u00fclni kell a zs\u00fafolts\u00e1got, \u00e9rdemes kiscsoportos \u00e9s szabadt\u00e9ri foglalkoz\u00e1sokat, programokat szervezni - mondta Galg\u00f3czi \u00c1gnes.\n\n\nMTI 2021. j\u00fanius 4.\n\n"}]