[{"date": "2021-06-04 13:22", "url": "https://koronavirus.gov.hu/cikkek/szijjarto-belgradban-magyarorszag-es-szerbia-legsikeresebb-valaszokat-adta-vilagjarvanyra", "h1": "Szijj\u00e1rt\u00f3 Belgr\u00e1dban: Magyarorsz\u00e1g \u00e9s Szerbia a legsikeresebb v\u00e1laszokat adta a vil\u00e1gj\u00e1rv\u00e1nyra", "body": "\nSzerbia \u00e9s Magyarorsz\u00e1g a legsikeresebb gazdas\u00e1gi \u00e9s eg\u00e9szs\u00e9g\u00fcgyi v\u00e1laszokat adta a koronav\u00edrus-j\u00e1rv\u00e1nyra, \u00e9s ennek k\u00f6sz\u00f6nhet\u0151en a k\u00e9t orsz\u00e1g gazdas\u00e1ga is er\u0151s tudott maradni - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Belgr\u00e1dban a magyar-szerb gazdas\u00e1gi vegyesbizotts\u00e1g \u00fcl\u00e9s\u00e9t k\u00f6vet\u0151en.\n\n\n\"Sem Szerbi\u00e1ban, sem Magyarorsz\u00e1gon nem tekintett\u00fcnk sem ideol\u00f3giai, sem geopolitikai k\u00e9rd\u00e9sk\u00e9nt a vakcin\u00e1ra, az olt\u00f3anyagokra, hanem mindk\u00e9t orsz\u00e1gban a szerbek \u00e9s magyarok a vakcin\u00e1t annak tekintett\u00e9k, ami, teh\u00e1t az emberi \u00e9let megv\u00e9d\u00e9se eszk\u00f6z\u00e9nek\" - h\u00fazta al\u00e1.\n\u00a0\u00a0\u00a0\u00a0R\u00e1mutatott, hogy a sikeres olt\u00e1si programoknak k\u00f6sz\u00f6nhet\u0151en \u00e1prilis v\u00e9ge \u00f3ta a k\u00e9t orsz\u00e1g k\u00f6lcs\u00f6n\u00f6sen elismeri egym\u00e1s olt\u00e1si igazol\u00e1sait, \u00e9s enged\u00e9lyezi az \u00e1llampolg\u00e1rok szabad mozg\u00e1s\u00e1t a k\u00e9t orsz\u00e1g k\u00f6z\u00f6tt.\n\u00a0\u00a0\u00a0\u00a0Szijj\u00e1rt\u00f3 P\u00e9ter arra is felh\u00edvta a figyelmet, hogy a vil\u00e1gkereskedelem forgalma tavaly 9 sz\u00e1zal\u00e9kkal esett vissza, m\u00edg Magyarorsz\u00e1g \u00e9s Szerbia kereskedelmi forgalma 3 sz\u00e1zal\u00e9kkal tudott n\u00f6vekedni, \u00e9s m\u00e1r id\u00e9n is tov\u00e1bbi 16 sz\u00e1zal\u00e9kos n\u00f6veked\u00e9s volt tapasztalhat\u00f3.\n\u00a0\u00a0\u00a0\u00a0A sikeres olt\u00e1si programnak k\u00f6sz\u00f6nhet\u0151en most m\u00e1r a gazdas\u00e1g ker\u00fclhet a k\u00f6z\u00e9ppontba.\n\u00a0\u00a0\u00a0\u00a0\"A magyar v\u00e1llalatok beruh\u00e1z\u00e1sai Szerbi\u00e1ban soha nem l\u00e1tott szintre emelkedtek, \u00e9s ezen magyar v\u00e1llalatok sikerei Szerbi\u00e1ban hozz\u00e1j\u00e1rulnak a magyar gazdas\u00e1g tov\u00e1bbi n\u00f6veked\u00e9s\u00e9hez is\" - h\u00fazta al\u00e1, majd k\u00f6z\u00f6lte, hogy az OTP egy \u00fajabb bankfelv\u00e1s\u00e1rl\u00e1snak k\u00f6sz\u00f6nhet\u0151en imm\u00e1r a szerb bankpiac m\u00e1sodik legnagyobb szerepl\u0151j\u00e9v\u00e9 v\u00e1lt, a Mol pedig 20 sz\u00e1zal\u00e9kos r\u00e9szesed\u00e9ssel rendelkezik az \u00fczemanyagpiacon, \u00e9s a magyar v\u00e1llalatok \u00e9rdekl\u0151d\u00e9se a szerbiai beruh\u00e1z\u00e1si lehet\u0151s\u00e9gek ir\u00e1nt nem cs\u00f6kken.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter k\u00f6z\u00f6lte: a magyar korm\u00e1ny 16 magyar v\u00e1llalat sz\u00e1m\u00e1ra adott \u00f6sszesen h\u00faszmilli\u00e1rd forintnyi t\u00e1mogat\u00e1st a vil\u00e1gj\u00e1rv\u00e1nyt k\u00f6vet\u0151en szerbiai beruh\u00e1z\u00e1sok v\u00e9grehajt\u00e1s\u00e1ra, \u00e9s ez a 16 magyar v\u00e1llalat a sz\u00e9nfeldolgoz\u00e1s, az \u00e9lelmiszeripar, az \u00e9p\u00edt\u0151anyag-ipar, a n\u00f6v\u00e9nytermeszt\u00e9s \u00e9s a k\u00f6zm\u0171\u00e9p\u00edt\u00e9s ter\u00fclet\u00e9n \u00f6sszesen 38 milli\u00e1rd forintnyi beruh\u00e1z\u00e1st hajt v\u00e9gre a nyugat-balk\u00e1ni orsz\u00e1gban. Hozz\u00e1tette: a vajdas\u00e1gi gazdas\u00e1gfejleszt\u00e9si program keret\u00e9ben eddig t\u00f6bb mint 14 ezer v\u00e1llalkoz\u00e1s sz\u00e1m\u00e1ra biztos\u00edtottak t\u00e1mogat\u00e1st fejleszt\u00e9sekre \u00e9s beruh\u00e1z\u00e1sokra.\n\u00a0\u00a0\u00a0\u00a0Szijj\u00e1rt\u00f3 P\u00e9ter azt is elmondta, hogy belgr\u00e1di l\u00e1togat\u00e1sa alatt a szerb f\u00e9llel meg\u00e1llapodott arr\u00f3l, hogy tov\u00e1bb b\u0151v\u00edtik a k\u00e9t orsz\u00e1g k\u00f6z\u00f6tti \u00f6sszek\u00f6ttet\u00e9st, \u00e9s seg\u00edtik a hat\u00e1ron t\u00f6rt\u00e9n\u0151 \u00e1tjut\u00e1st. A j\u00f6v\u0151 ny\u00e1rra k\u00f6zleked\u00e9sre alkalmass\u00e1 v\u00e1lik a Szeged \u00e9s Szabadka k\u00f6z\u00f6tti vas\u00fatvonal, a hercegsz\u00e1nt\u00f3i hat\u00e1r\u00e1tkel\u0151 pedig a teherforgalom sz\u00e1m\u00e1ra is \u00e1tj\u00e1rhat\u00f3v\u00e1 v\u00e1lik.\n\u00a0\u00a0\u00a0\u00a0Eml\u00e9keztetett arra, hogy cs\u00fct\u00f6rt\u00f6k\u00f6n Szentp\u00e9terv\u00e1ron meg\u00e1llapod\u00e1s sz\u00fcletett arr\u00f3l, hogy Magyarorsz\u00e1g \u00fajabb hossz\u00fa t\u00e1v\u00fa g\u00e1zv\u00e1s\u00e1rl\u00e1si meg\u00e1llapod\u00e1st k\u00f6t Oroszorsz\u00e1ggal.\n\u00a0\u00a0\u00a0\u00a0\"Ez minden bizonnyal azt fogja jelenteni, hogy Szerbia ir\u00e1ny\u00e1b\u00f3l nagy mennyis\u00e9g\u0171 g\u00e1zt fogunk v\u00e1s\u00e1rolni az idei esztend\u0151 v\u00e9g\u00e9t\u0151l kezdve hossz\u00fa t\u00e1von\" - mondta.\n\u00a0\u00a0\u00a0\u00a0A politikus megism\u00e9telte \u00e1ll\u00e1spontj\u00e1t, miszerint az Eur\u00f3pai Uni\u00f3nak nagy sz\u00fcks\u00e9ge van Szerbi\u00e1ra, \u00e9s arra, hogy a K\u00f6z\u00e9p-Eur\u00f3pa d\u00e9li r\u00e9sz\u00e9n l\u00e9v\u0151 orsz\u00e1gok csatlakozzanak a k\u00f6z\u00f6ss\u00e9ghez.\n\u00a0\u00a0\u00a0\u00a0\"Eur\u00f3p\u00e1nak mind gazdas\u00e1gi, mind biztons\u00e1gi \u00e9rdeke f\u0171z\u0151dik ahhoz, hogy Szerbi\u00e1t az Eur\u00f3pai Uni\u00f3 teljes jog\u00fa tagj\u00e1v\u00e1 fogadjuk, \u00e9s mi mindaddig nem fogunk nyugodni, am\u00edg az Eur\u00f3pai Uni\u00f3 v\u00e9gre nem tesz kell\u0151 intenzit\u00e1s\u00fa l\u00e9p\u00e9seket Szerbia integr\u00e1ci\u00f3ja \u00e9rdek\u00e9ben\" - sz\u00f6gezte le, eml\u00e9keztetve arra, hogy a nyugat-balk\u00e1ni migr\u00e1ci\u00f3s \u00fatvonal Szerbi\u00e1n halad kereszt\u00fcl, \u00e9s a migr\u00e1ci\u00f3t meg kell \u00e1ll\u00edtani.\n\u00a0\u00a0\u00a0\u00a0Andjelka Atanaskovic szerb gazdas\u00e1gi miniszter a sajt\u00f3t\u00e1j\u00e9koztat\u00f3n kiemelte, hogy a k\u00e9t orsz\u00e1g k\u00f6z\u00f6tti politikai kapcsolatok kiemelked\u0151en j\u00f3k, de mindig lehet jav\u00edtani \u00e9s elm\u00e9ly\u00edteni azokat.\n\u00a0\u00a0\u00a0\u00a0Magyarorsz\u00e1g \u00e9vek \u00f3ta Szerbia t\u00edz legjelent\u0151sebb kereskedelmi partnere k\u00f6z\u00f6tt van, \u00e9s ehhez a Belgr\u00e1d-Budapest-vas\u00fatvonal ki\u00e9p\u00edt\u00e9se m\u00e9g ink\u00e1bb hozz\u00e1j\u00e1rul. Ez az egyik legjelent\u0151sebb infrastruktur\u00e1lis projekt. Ezen a t\u00e9ren a v\u00edzgazd\u00e1lkod\u00e1st, a k\u00f6zleked\u00e9st, illetve a k\u00f6rnyezetv\u00e9delmet \u00e9rint\u0151 projektek is er\u0151s\u00edtik a kapcsolatot - k\u00f6z\u00f6lte.\n\u00a0\u00a0\u00a0\u00a0Szerbia \u00e9s Magyarorsz\u00e1g a koronav\u00edrus-j\u00e1rv\u00e1ny ellen\u00e9re is sikeres maradt, \u00e9s megv\u00e9dte gazdas\u00e1got - mondta. A szerb miniszter kiemelte, hogy k\u00f6z\u00f6s c\u00e9l egym\u00e1s befektet\u0151inek bevonz\u00e1sa az orsz\u00e1gokba, \u00e9s a gazdas\u00e1gi szerepl\u0151k k\u00f6z\u00f6tti kapcsolatok er\u0151s\u00edt\u00e9se.\n\u00a0\u00a0\u00a0\u00a0A gazdas\u00e1gi vegyesbizotts\u00e1g \u00fcl\u00e9s\u00e9t k\u00f6vet\u0151en Szijj\u00e1rt\u00f3 P\u00e9ter \u00e9s Jadranka Joksimovic eur\u00f3pai integr\u00e1ci\u00f3s miniszter sz\u00e1nd\u00e9knyilatkozatot \u00edrt al\u00e1 a k\u00e9t orsz\u00e1g kapcsolat\u00e1nak elm\u00e9ly\u00edt\u00e9s\u00e9r\u0151l a nyugat-balk\u00e1ni kapacit\u00e1s\u00e9p\u00edt\u00e9si program l\u00e9trehoz\u00e1s\u00e1val. Emellett al\u00e1\u00edrt\u00e1k a Szerbiai Villanygazdas\u00e1g \u00e9s a magyar MVM Energetika Zrt. k\u00f6z\u00f6tti sz\u00e1nd\u00e9knyilatkozat els\u0151 kieg\u00e9sz\u00edt\u00e9s\u00e9t.\n\nMTI 2021. j\u00fanius 4.\n\n"}]