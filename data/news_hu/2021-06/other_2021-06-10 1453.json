[{"date": "2021-06-10 14:53", "url": "https://koronavirus.gov.hu/cikkek/tiz-nap-fizetett-tobbletszabadsagra-jogosultak-vedekezesben-resztvevok", "h1": "T\u00edz nap fizetett t\u00f6bbletszabads\u00e1gra jogosultak a v\u00e9dekez\u00e9sben r\u00e9sztvev\u0151k", "body": "\nA korm\u00e1ny szerdai \u00fcl\u00e9s\u00e9n \u00fagy d\u00f6nt\u00f6tt, hogy t\u00edz nap fizetett t\u00f6bbletszabads\u00e1got kapnak a v\u00e9dekez\u00e9sben r\u00e9sztvev\u0151k \u2013 ezt Orb\u00e1n Viktor minisztereln\u00f6k jelentette be a cs\u00fct\u00f6rt\u00f6ki Korm\u00e1nyinf\u00f3n. Az err\u0151l sz\u00f3l\u00f3 korm\u00e1nyrendelet a mai Magyar K\u00f6zl\u00f6nyben tal\u00e1lhat\u00f3 meg.\n\n\nA jogszab\u00e1ly szerint k\u00e9t \u00e9ven bel\u00fcl 10 nap t\u00f6bbletszabads\u00e1gra jogosultak a koronav\u00edrus-j\u00e1rv\u00e1ny elleni v\u00e9dekez\u00e9sben r\u00e9sztvev\u0151 eg\u00e9szs\u00e9g\u00fcgyi szolg\u00e1lati jogviszonyban dolgoz\u00f3k, a rendv\u00e9delmi dolgoz\u00f3k, katon\u00e1k \u00e9s a honv\u00e9ds\u00e9gi alkalmazottak, a szoci\u00e1lis, gyermekj\u00f3l\u00e9ti, gyermekv\u00e9delmi \u00e9s korm\u00e1nyhivatali dolgoz\u00f3k. A jogosults\u00e1g t\u00f6bb, mint 170 ezer k\u00f6zszolg\u00e1latban dolgoz\u00f3t \u00e9rint.\nArr\u00f3l, hogy a t\u00f6bbletszabads\u00e1gra ki jogosult, a rend\u0151r\u00f6k eset\u00e9ben az \u00e1llom\u00e1nyillet\u00e9kes parancsnok vagy a rendv\u00e9delmi feladatokat ell\u00e1t\u00f3 szerv szervezeti egys\u00e9g\u00e9nek vezet\u0151je, a katon\u00e1k \u00e9s korm\u00e1nyhivatali dolgoz\u00f3k eset\u00e9ben a munk\u00e1ltat\u00f3i jogk\u00f6rt gyakorl\u00f3 szem\u00e9ly, m\u00edg az eg\u00e9szs\u00e9g\u00fcgyben \u00e9s szoci\u00e1lis int\u00e9zm\u00e9nyekben a munk\u00e1ltat\u00f3 d\u00f6nt.\nA korm\u00e1ny ezzel is szeretn\u00e9 kifejezni\u00a0 k\u00f6sz\u00f6net\u00e9t \u00e9s megbecs\u00fcl\u00e9s\u00e9t a v\u00e9dekez\u00e9sben r\u00e9sztvev\u0151knek, akik az elm\u00falt h\u00f3napokban seg\u00edtett\u00e9k, hogy legy\u0151zz\u00fck a j\u00e1rv\u00e1ny harmadik hull\u00e1m\u00e1t is \u00e9s v\u00e9grehajtsuk Eur\u00f3pa egyik legsikeresebb olt\u00e1si programj\u00e1t.\nBudapest, 2021. j\u00fanius 10.\nKorm\u00e1nyzati T\u00e1j\u00e9koztat\u00e1si K\u00f6zpont\n\n"}]