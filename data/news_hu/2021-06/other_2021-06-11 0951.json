[{"date": "2021-06-11 09:51", "url": "https://koronavirus.gov.hu/cikkek/orban-viktor-gazdasag-ujraindulasa-sikeres-lehet", "h1": "Orb\u00e1n Viktor: a gazdas\u00e1g \u00fajraindul\u00e1sa sikeres lehet", "body": "\nA magyar gazdas\u00e1g pand\u00e9mia ut\u00e1ni \u00fajraindul\u00e1sa igaz\u00e1n sikeres lehet - jelentette ki Orb\u00e1n Viktor a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.A minisztereln\u00f6k arr\u00f3l is besz\u00e9lt, hogy a migr\u00e1ci\u00f3 visszaker\u00fcl az eur\u00f3pai politika k\u00f6z\u00e9ppontj\u00e1ba.\n\n\nNemzeti konzult\u00e1ci\u00f3t ind\u00edtunk a gazdas\u00e1g \u00fajraind\u00edt\u00e1s\u00e1r\u00f3l\nA korm\u00e1nyf\u0151 \u00fagy fogalmazott, felmer\u00fcl a k\u00e9rd\u00e9s, mi legyen azzal a p\u00e9nzzel, amit a gazdas\u00e1g az orsz\u00e1g norm\u00e1lis m\u0171k\u00f6d\u00e9s\u00e9hez sz\u00fcks\u00e9ges \u00f6sszegen fel\u00fcl k\u00e9pes el\u0151teremteni. \u00c1ll\u00e1spontja szerint a legegyszer\u0171bb visszaadni azoknak, akik megdolgoztak \u00e9rte, k\u00fcl\u00f6n\u00f6sen a csal\u00e1dosoknak, akik a v\u00e1ls\u00e1g sor\u00e1n a legnagyobb terhet viselt\u00e9k.\nAkinek van gyermeke, hadd kapja vissza azt a p\u00e9nzt, ami\u00e9rt megdolgozott, \u00e9s ad\u00f3k\u00e9nt befizetett az \u00e1tlagj\u00f6vedelem m\u00e9rt\u00e9k\u00e9ig - hangs\u00falyozta a minisztereln\u00f6k. Ez egy igazs\u00e1gos \u00e9s \u00fajszer\u0171 gondolat, amelyet konzult\u00e1ci\u00f3ra bocs\u00e1tanak, mert j\u00f3, ha siker\u00fcl elnyerni hozz\u00e1 az emberek egy\u00e9rtelm\u0171 t\u00e1mogat\u00e1s\u00e1t - mondta.\nMegjegyezte: a nyugd\u00edjpr\u00e9mium arr\u00f3l sz\u00f3l, hogy ha a gazdas\u00e1g n\u0151, a nyugd\u00edjasok ne maradjanak ki ennek kedvez\u0151 hat\u00e1s\u00e1b\u00f3l, \u00e9s ha az \u00fajraind\u00edt\u00e1s sikeres lesz, akkor a nyugd\u00edjpr\u00e9mium is magasabb lesz.\nA j\u00e1rv\u00e1nyok \u00e9s a n\u00e9pv\u00e1ndorl\u00e1sok kor\u00e1t \u00e9lj\u00fck\n\nOrb\u00e1n Viktor elmondta: nagy v\u00e1ltoz\u00e1sok lesznek a j\u00e1rv\u00e1ny ut\u00e1n, nem ugyan\u00fagy \u00e1ll helyre a gazdas\u00e1g. Hangs\u00falyozta: a j\u00e1rv\u00e1nyok \u00e9s n\u00e9pv\u00e1ndorl\u00e1sok kor\u00e1t \u00e9lj\u00fck, az ebb\u0151l fakad\u00f3 kih\u00edv\u00e1sra kell felk\u00e9sz\u00fclni, ez\u00e9rt j\u00e1rv\u00e1ny\u00fcgyi, migr\u00e1ci\u00f3s \u00e9s gazdas\u00e1gi k\u00e9rd\u00e9sek lesznek a konzult\u00e1ci\u00f3ban.\n\u00dagy fogalmazott, \"migr\u00e1nshadak d\u00f6r\u00f6mb\u00f6lnek Eur\u00f3pa szinte minden ajtaj\u00e1n\", a sz\u00e1razf\u00f6ldi \u00e9s a tengeri \u00fatvonalat lez\u00e1r\u00f3 ajt\u00f3kon. Tavaly ilyenkor az illeg\u00e1lis hat\u00e1r\u00e1tl\u00e9p\u00e9si k\u00eds\u00e9rletek sz\u00e1ma 10 ezer volt, id\u00e9n eddig azonban 38 ezer, teh\u00e1t a migr\u00e1ci\u00f3s nyom\u00e1s n\u0151 - mondta. Hozz\u00e1tette: a j\u00e1rv\u00e1ny k\u00e9rd\u00e9se elmegy, \u00e9s visszaker\u00fcl a migr\u00e1ci\u00f3 az eur\u00f3pai politika k\u00f6z\u00e9ppontj\u00e1ba.\nA minisztereln\u00f6k \u00fagy folytatta: kem\u00e9ny\u00edteni szeretn\u00e9 a magyar \u00e1ll\u00e1spontot. Magyarorsz\u00e1gnak vil\u00e1gos elutas\u00edt\u00f3 \u00e1ll\u00e1spontja van, de most nemcsak az illeg\u00e1lis migr\u00e1ci\u00f3t kell elutas\u00edtani, hanem a j\u00e1rv\u00e1ny miatt k\u00fcl\u00f6n\u00f6sen fontos, hogy k\u00e9t \u00e9vig semmilyen migr\u00e1ci\u00f3t ne engedjenek - mondta. Megjegyezte: ez is szerepel a nemzeti konzult\u00e1ci\u00f3ban.\nK\u00f6z\u00f6lte: a magyar korm\u00e1ny szerint a migr\u00e1ci\u00f3 eleve rossz dolog, mert mindig arr\u00f3l sz\u00f3l, hogy az ember megsz\u00fcletik valahova \u00e9s ott nem tud boldogulni, ez\u00e9rt elmegy onnan. Az lenne a j\u00f3, ha mindenki ott tudna boldogulni, ahol megsz\u00fcletett, ez\u00e9rt abban kell seg\u00edteni, hogy mindenki ott \u00e9lhessen emberhez m\u00e9lt\u00f3 \u00e9letet, ahol sz\u00fcletett - fejtette ki.\n\u00dagy l\u00e1tja, van, amikor el kell menek\u00fclni\u00fck az embereknek, de a c\u00e9l akkor is az, hogy \u00e1tmeneti seg\u00edts\u00e9get adjanak nekik \u00e9s emberhez m\u00e9lt\u00f3 k\u00f6r\u00fclm\u00e9nyeket hozzanak l\u00e9tre ott, ahol sz\u00fclettek. Ebben gyenge Eur\u00f3pa, nem ford\u00edt eleget az \u00fajj\u00e1\u00e9p\u00edt\u00e9sre - \u00e9rt\u00e9kelt.\nA j\u00e1rv\u00e1ny ut\u00e1n egy biztons\u00e1gosabb, kev\u00e9sb\u00e9 t\u00f6r\u00e9keny gazdas\u00e1got akarunk\nOrb\u00e1n Viktor szerint fontos a szolidarit\u00e1s az emberek k\u00f6z\u00f6tt, \u00e9s sok t\u00f6rt\u00e9nelmi eset bizony\u00edtja, hogy a baj nem bez\u00e1rk\u00f3z\u00e1st, elszigetel\u0151d\u00e9st eredm\u00e9nyez, hanem az emberek k\u00f6z\u00f6tti kapcsolatrendszerek is megv\u00e1ltoznak. A v\u00e1llalkoz\u00f3k k\u00f6z\u00f6tt most val\u00f3ban van valami, ami arr\u00f3l sz\u00f3l, hogy nem egyenk\u00e9nt kell boldogulni, hanem seg\u00edts\u00e9get is kell ny\u00fajtani - mondta. Hozz\u00e1tette: a Magyar Kereskedelmi \u00e9s Iparkamara ragyog\u00f3 javaslatokat dolgozott ki.\nA korm\u00e1nyf\u0151 arra k\u00e9rte az embereket, hogy vegy\u00e9k fel a m\u00e1sodik olt\u00e1st. Aki nem \u00edgy tesz, azt t\u00f6rlik a v\u00e9detts\u00e9gi list\u00e1r\u00f3l. Azt is k\u00e9rte, hogy az \u00e9rintettek \u00e9ljenek a 10 nap rendk\u00edv\u00fcli szabads\u00e1ggal.\nKifejtette: ha egy biztons\u00e1gosabb, kev\u00e9sb\u00e9 t\u00f6r\u00e9keny gazdas\u00e1got akarunk l\u00e1tni, akkor a csal\u00e1doknak is nagyobb biztons\u00e1gban kell lenni\u00fck. Mindig a legkevesebbet keres\u0151k vannak a legbizonytalanabb helyzetben, ez\u00e9rt a minim\u00e1lb\u00e9rt meg kell emelni. De ez nem csak akarat k\u00e9rd\u00e9se, meg kell tal\u00e1lni az \u00f6sszhangot a minim\u00e1lb\u00e9r-emel\u00e9s \u00e9s a kis- \u00e9s k\u00f6zepes v\u00e1llalkoz\u00e1sok (kkv-k) versenyk\u00e9pess\u00e9g\u00e9nek meg\u0151rz\u00e9se k\u00f6z\u00f6tt - mondta.\nK\u00f6z\u00f6lte: meg kell \u00e1llapodni a kkv-kkal, hogy ezt ki tudj\u00e1k-e gazd\u00e1lkodni, milyen seg\u00edts\u00e9g kell nekik. Azon dolgoznak, hogy el\u00e9rhet\u0151 legyen a 200 ezer forintos hat\u00e1r, a garant\u00e1lt b\u00e9rminimum pedig m\u00e9g enn\u00e9l is magasabb lesz, \u00e9s mindez felfel\u00e9 nyomja a b\u00e9reket - hangs\u00falyozta Orb\u00e1n Viktor.\n\u00a0A futball Eb-vel kapcsolatban a minisztereln\u00f6k kifejtette: ez egy \u00f6sszeur\u00f3pai, nagyszer\u0171 j\u00e1t\u00e9k, \u00e9s \u00f3ri\u00e1si teljes\u00edtm\u00e9ny, hogy Magyarorsz\u00e1g is ott lehet. A bajnoks\u00e1got fenyegette a j\u00e1rv\u00e1ny \u00e9s fenyegeti az \"ideol\u00f3giai z\u0171rzavar\", amely az egykori rabszolgatart\u00f3 orsz\u00e1gok lelki \u00f6r\u00f6ks\u00e9g\u00e9nek eredm\u00e9nye - mondta.\nK\u00f6z\u00f6lte: a futball a sportr\u00f3l sz\u00f3l, \u00e9s az oda nem tartoz\u00f3 dolgokat nem lehetne a p\u00e1ly\u00e1ra engedni. Magyarorsz\u00e1g nem volt rabszolgatart\u00f3, neki ezzel nem volt probl\u00e9m\u00e1ja, \u00e9s itt a t\u00e9rdepel\u00e9s m\u00e1st jelent - mondta. Hozz\u00e1f\u0171zte: a magyarok nem azt v\u00e1rj\u00e1k, hogy egy j\u00e1t\u00e9kos megadja mag\u00e1t, hanem azt, hogy menjen ki \u00e9s harcoljon, \u00e9s ha kell, \u00e1llva haljon meg; ez\u00e9rt k\u00e9pviseli \u0151 a nemzetet.\n\n\n"}]