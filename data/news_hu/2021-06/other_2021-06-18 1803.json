[{"date": "2021-06-18 18:03", "url": "https://koronavirus.gov.hu/cikkek/varga-mihaly-az-eu-egyetert-azzal-hogy-magyar-gazdasag-ujraindulasa-sikeres", "h1": "Varga Mih\u00e1ly: az EU egyet\u00e9rt azzal, hogy a magyar gazdas\u00e1g \u00fajraindul\u00e1sa sikeres", "body": "\nAz Eur\u00f3pai Uni\u00f3 is elfogadja \u00e9s egyet\u00e9rt azzal, hogy a magyar gazdas\u00e1g sikeresen kezd \u00fajraindulni a koronav\u00edrus-j\u00e1rv\u00e1ny okozta helyzetb\u0151l, hiszen korrig\u00e1lt\u00e1k v\u00e1rakoz\u00e1sukat, a kor\u00e1bbi 4 sz\u00e1zal\u00e9k helyett m\u00e1r 5 sz\u00e1zal\u00e9kos n\u00f6veked\u00e9st j\u00f3solnak Magyarorsz\u00e1gnak az id\u00e9n - jelentette ki Varga Mih\u00e1ly Luxembourgban, az uni\u00f3s p\u00e9nz\u00fcgyminiszterek (Ecofin) tan\u00e1cskoz\u00e1s\u00e1t k\u00f6vet\u0151en p\u00e9nteken.\n\n\nVarga Mih\u00e1ly magyar \u00fajs\u00e1g\u00edr\u00f3knak nyilatkozva hangs\u00falyozta, az uni\u00f3 gazdas\u00e1gi n\u00f6veked\u00e9si el\u0151rejelz\u00e9se az \u00e9lmez\u0151nybe sorolja Magyarorsz\u00e1got, ugyanis mind\u00f6ssze h\u00e1rom uni\u00f3s orsz\u00e1gnak j\u00f3solt magasabb idei n\u00f6veked\u00e9st.\n\u00a0\u00a0\u00a0\u00a0Elmondta, a magyar korm\u00e1ny j\u00e1rv\u00e1ny ut\u00e1ni \u00fajraind\u00edt\u00e1s\u00e1nak megalapozotts\u00e1ga \u00e9rdek\u00e9ben olyan k\u00f6lts\u00e9gvet\u00e9st fogadott el az idei \u00e9s a j\u00f6v\u0151 \u00e9vre egyar\u00e1nt, amely biztos\u00edtja az \u00fajraind\u00edt\u00e1st lehet\u0151v\u00e9 tev\u0151 forr\u00e1sokat. A k\u00f6lts\u00e9gvet\u00e9sben mind a beruh\u00e1z\u00e1sok \u00e9s a csal\u00e1dok t\u00e1mogat\u00e1sa, a nyugd\u00edjak emel\u00e9se, mind pedig a szoci\u00e1lis, vagy b\u00e9rkiad\u00e1sok fedezete biztos\u00edtott - k\u00f6z\u00f6lte a p\u00e9nz\u00fcgyminiszter.\n\u00a0\u00a0\u00a0\u00a0\"A magyar gazdas\u00e1g \u00fajraind\u00edt\u00e1sa sikeresnek t\u0171nik, gyorsabban k\u00e9pes vissza\u00e1llni kor\u00e1bbi n\u00f6veked\u00e9si p\u00e1ly\u00e1j\u00e1ra\" - fogalmazott.\n\u00a0\u00a0\u00a0\u00a0A j\u00e1rv\u00e1ny okozta gazdas\u00e1gi visszaes\u00e9s ut\u00e1n, m\u00e1r ez \u00e9v m\u00e1sodik fel\u00e9ben a magyar gazdas\u00e1g el\u00e9rheti a 2019 v\u00e9gi szintet, \u00e9v v\u00e9g\u00e9re meg is haladhatja azt - k\u00f6z\u00f6lte.\n\u00a0\u00a0\u00a0\u00a0Az \u00e1faszab\u00e1lyokra vonatkoz\u00f3 kulcsok \u00e9s mentes\u00edt\u00e9sek \u00fcgy\u00e9vel kapcsolatban Varga Mih\u00e1ly kiemelte: a magyar internetad\u00f3 5 sz\u00e1zal\u00e9kos \u00e1fakulcs\u00e1val Magyarorsz\u00e1g az EU pozit\u00edv p\u00e9ld\u00e1kat sorol\u00f3 list\u00e1j\u00e1ra ker\u00fclt.\n\u00a0\u00a0\u00a0\u00a0\"Ha elfogadjuk azt, hogy az internet a mindennapi sz\u00fcks\u00e9gletek, a munk\u00e1k \u00e9s az \u00e9let\u00fcnk r\u00e9sze, akkor ezt is \u00e9rdemes volt betenni azon szolg\u00e1ltat\u00e1sok \u00e9s term\u00e9kek k\u00f6z\u00e9, amelyek alacsonyabb kulccsal ad\u00f3zhatnak majd a j\u00f6v\u0151ben is\" - fogalmazott.\n\u00a0\u00a0\u00a0\u00a0Kiemelte: Magyarorsz\u00e1g sikeresen \u00e9rvelt azzal, hogy az internetet mentes\u00edteni kell a norm\u00e1l \u00e1fakulcs al\u00f3l. A p\u00e9nteki tan\u00e1cs\u00fcl\u00e9s magyar szempontb\u00f3l sikeres volt, mivel a r\u00e9sztvev\u0151k elfogadt\u00e1k, hogy az \u00e1fa kulcsa az internetszolg\u00e1ltat\u00e1sok tekintet\u00e9ben tov\u00e1bbra is kedvezm\u00e9nyes maradhasson - h\u00fazta al\u00e1.\n\u00a0\u00a0\u00a0\u00a0Varga Mih\u00e1ly eml\u00e9keztett, az Eur\u00f3pai Bizotts\u00e1g koronav\u00edrus-j\u00e1rv\u00e1ny ut\u00e1ni helyre\u00e1ll\u00edt\u00e1s\u00e1nak finansz\u00edroz\u00e1s\u00e1t szolg\u00e1l\u00f3 els\u0151, kedden megval\u00f3sult k\u00f6tv\u00e9nykibocs\u00e1t\u00e1sa sikeres volt. H\u00faszmilli\u00e1rd eur\u00f3 forr\u00e1st vont be a Next Generation EU keret\u00e9ben, a helyre\u00e1ll\u00edt\u00e1si eszk\u00f6zh\u00f6z \u00e9s az uni\u00f3s k\u00f6lts\u00e9gvet\u00e9s \u00e1ltal finansz\u00edrozott k\u00fcl\u00f6nb\u00f6z\u0151 programokhoz kapcsol\u00f3d\u00f3 els\u0151 kifizet\u00e9sekre.\n\u00a0\u00a0\u00a0\u00a0K\u00f6z\u00f6lte azt is, hogy a koronav\u00edrus-j\u00e1rv\u00e1ny okozta k\u00e1rok helyre\u00e1ll\u00edt\u00e1s\u00e1nak finansz\u00edroz\u00e1s\u00e1t szolg\u00e1l\u00f3 magyar tervet az Eur\u00f3pai Bizotts\u00e1g j\u00falius v\u00e9g\u00e9re elfogadhatja. Ezt k\u00f6vet\u0151en \"nincs akad\u00e1lya annak\", hogy a forr\u00e1sok felhaszn\u00e1l\u00e1sa a k\u00f6vetkez\u0151 h\u00f3napokban megt\u00f6rt\u00e9njen - tette hozz\u00e1 a p\u00e9nz\u00fcgyminiszter.\n\u00a0\u00a0\u00a0\u00a0A magyar korm\u00e1ny m\u00e1jus k\u00f6zep\u00e9n ny\u00fajtotta be az Eur\u00f3pai Bizotts\u00e1gnak a Helyre\u00e1ll\u00edt\u00e1si \u00e9s Ellen\u00e1ll\u00f3k\u00e9pess\u00e9gi Tervet (REF). Az uni\u00f3s helyre\u00e1ll\u00edt\u00e1si alap ig\u00e9nybev\u00e9tel\u00e9re kidolgozott magyar terv t\u00f6bb mint 2500 milli\u00e1rd forintnyi strat\u00e9giai fejleszt\u00e9si projektet foglal \u00f6ssze a k\u00f6vetkez\u0151 hat \u00e9vre.\n\nMTI 2021. j\u00fanius 18.\n\n"}]