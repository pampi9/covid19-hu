[{"date": "2021-06-24 16:10", "url": "https://koronavirus.gov.hu/cikkek/szijjarto-celunk-europa-leggyorsabb-gazdasagi-ujraindulasa", "h1": "Szijj\u00e1rt\u00f3: c\u00e9lunk Eur\u00f3pa leggyorsabb gazdas\u00e1gi \u00fajraindul\u00e1sa", "body": "\nMagyarorsz\u00e1g az \u00e1toltotts\u00e1gban \u00e9s a gazdas\u00e1g \u00fajranyit\u00e1s\u00e1ban is Eur\u00f3pa \u00e9llovasa, most az a c\u00e9lunk, hogy a magyar gazdas\u00e1g az \u00fajraind\u00edt\u00e1sban is Eur\u00f3pa legjobbjai k\u00f6z\u00f6tt legyen - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a Bosch Power Tool Kft. \u00faj gy\u00e1rt\u00f3csarnok\u00e1nak \u00e1tad\u00f3j\u00e1n Miskolcon cs\u00fct\u00f6rt\u00f6k\u00f6n.\n\n\nKifejtette, Magyarorsz\u00e1g sorra nyeri meg a nagy, nemzetk\u00f6zi v\u00e1llalatok beruh\u00e1z\u00e1si\u00e9rt folytatott versenyeket. A termel\u00e9si kapacit\u00e1sok glob\u00e1lis \u00fajraeloszt\u00e1s\u00e1ban el\u00e9rt sikerek pedig garanci\u00e1t jelentenek a lehet\u0151 leggyorsabb gazdas\u00e1gi \u00fajraindul\u00e1sra.\n\u00a0\u00a0\u00a0\u00a0\"Ennek nyilv\u00e1nval\u00f3an oka a szakk\u00e9pzett munkaer\u0151 jelenl\u00e9te, Eur\u00f3pa legalacsonyabb ad\u00f3i, \u00e9s a politikai stabilit\u00e1sb\u00f3l ad\u00f3d\u00f3 gyors d\u00f6nt\u00e9shozatali k\u00e9pess\u00e9g\" - mondta el Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fcl\u00fcgyminiszter kiemelte, hogy ma m\u00e1r eur\u00f3pai \u00f6sszevet\u00e9sben n\u00e9zve is eleny\u00e9sz\u0151 korl\u00e1toz\u00f3 int\u00e9zked\u00e9sek nehez\u00edtik a mindennapi \u00e9letet vagy \u00e9ppen a gazdas\u00e1gi tev\u00e9kenys\u00e9get Magyarorsz\u00e1gon.\n\u00a0\u00a0\u00a0\u00a0\"Els\u0151k\u00e9nt helyezt\u00fck biztons\u00e1gba az embereket \u00e9s els\u0151k\u00e9nt tudtuk \u00fajra nyitni a gazdas\u00e1gunkat. A feln\u0151tt lakoss\u00e1gnak a 65 sz\u00e1zal\u00e9ka m\u00e1r megkapta az olt\u00e1st. Olt\u00f3anyagb\u00f3l is van el\u00e9g, teh\u00e1t mindenki, aki m\u00e9g szeretne, biztons\u00e1gba tud ker\u00fclni\" - mondta.\n\u00a0\u00a0\u00a0\u00a0Bosch Power Tool Kft. beruh\u00e1z\u00e1s\u00e1r\u00f3l sz\u00f3lva elmondta, hogy az egyik legnagyobb n\u00e9met v\u00e1llalat\u00f3ri\u00e1s val\u00f3s\u00edt meg beruh\u00e1z\u00e1st Miskolcon. A Bosch miskolci \u00fczem\u00e9nek gy\u00e1rt\u00e1si ter\u00fclete mintegy 20 ezer n\u00e9gyzetm\u00e9terrel n\u00f6vekszik, \u00e9s a legmodernebb technol\u00f3giai sz\u00ednvonal\u00fa akkumul\u00e1torokat fogj\u00e1k sz\u00e1ll\u00edtani a saj\u00e1t k\u00e9ziszersz\u00e1m \u00e9s elektromos ker\u00e9kp\u00e1r \u00fczlet\u00e1gaik sz\u00e1m\u00e1ra - k\u00f6z\u00f6lte.\n\u00a0\u00a0\u00a0\u00a0\"B\u00fcszkes\u00e9gre ad okot, hogy itt Miskolcon van a Bosch-csoport legnagyobb k\u00e9ziszersz\u00e1mg\u00e9p-gy\u00e1ra a vil\u00e1gon. Az eur\u00f3pai kontinensen egyed\u00fcl itt gy\u00e1rtj\u00e1k a k\u00e9zi szersz\u00e1mokhoz sz\u00fcks\u00e9ges akkumul\u00e1torokat \u00e9s az itt haszn\u00e1lt technol\u00f3gi\u00e1n\u00e1l jelenleg nincsen modernebb a vil\u00e1gon. Az itt el\u0151\u00e1ll\u00edtott term\u00e9kek vil\u00e1gsz\u00ednvonalat k\u00e9pviselnek.\" - mondta el Szijj\u00e1rt\u00f3 P\u00e9ter.\n\u00a0\u00a0\u00a0\u00a0Hozz\u00e1tette: a Bosch \u00fajabb beruh\u00e1z\u00e1sa 14 milli\u00e1rd forintos \u00e9rt\u00e9ket k\u00e9pvisel, amihez a korm\u00e1ny 3,4 milli\u00e1rd forintos t\u00e1mogat\u00e1st biztos\u00edtott, \u00e9s ezzel t\u00f6bb ezer miskolci \u00e9s Miskolc k\u00f6rny\u00e9ki ember munkahelye v\u00e1lik betonbiztoss\u00e1.\n\u00a0\u00a0\u00a0\u00a0Besz\u00e9d\u00e9ben a k\u00fcl\u00fcgyminiszter kiemelte, hogy a mostani beruh\u00e1z\u00e1snak \u00f6nmag\u00e1n t\u00falmutat\u00f3 jelent\u0151s\u00e9ge van, mivel a n\u00e9met v\u00e1llalat arra is figyelmet ford\u00edt, hogy a besz\u00e1ll\u00edt\u00f3l\u00e1ncait r\u00f6vid\u00edtse. \"Ez magyarra leford\u00edtva azt jelenti, hogy rendk\u00edv\u00fcl sok magyar kis- \u00e9s k\u00f6z\u00e9pv\u00e1llalkoz\u00e1s kapja meg a lehet\u0151s\u00e9get arra, hogy a Bosch besz\u00e1ll\u00edt\u00f3jak\u00e9nt tudjon tov\u00e1bb fejl\u0151dni, n\u00f6velje az \u00e1rbev\u00e9tel\u00e9t \u00e9s tudjon \u00fajabb munkahelyeket l\u00e9trehozni\" - k\u00f6z\u00f6lte.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, hogy ma k\u00f6r\u00fclbel\u00fcl 30 ezerrel t\u00f6bben dolgoznak Magyarorsz\u00e1gon, mint dolgoztak a v\u00e1ls\u00e1g el\u0151tti id\u0151szakban. Kiemelte, hogy a n\u00e9met beruh\u00e1z\u00f3i k\u00f6z\u00f6ss\u00e9g tov\u00e1bbra is a legnagyobb Magyarorsz\u00e1gon, \u00edgy a magyar \u00e9s n\u00e9met gazdas\u00e1g szorosan \u00f6sszekapcsol\u00f3dott egym\u00e1ssal. Tavaly t\u00f6bb mint 50 milli\u00e1rd eur\u00f3nyi kereskedelmi forgalom bonyol\u00f3dott le a k\u00e9t orsz\u00e1g k\u00f6z\u00f6tt.\n\u00a0\u00a0\u00a0\u00a0\"R\u00e1ad\u00e1sul a n\u00e9met gazdas\u00e1got \u00e1rgus szemmel figyelj\u00fck, hiszen ha a n\u00e9met gazdas\u00e1gnak j\u00f3l megy az seg\u00edti a magyar gazdas\u00e1g \u00fajraindul\u00e1s\u00e1t is\" - z\u00e1rta gondolatait a miniszter.\n\nMTI 2021. j\u00fanius 24.\n\n"}]