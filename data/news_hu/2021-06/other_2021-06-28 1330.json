[{"date": "2021-06-28 13:30", "url": "https://koronavirus.gov.hu/cikkek/varga-mihaly-540-milliard-forintnyi-vallalkozasfejlesztesi-palyazat-jelenik-meg", "h1": "Varga Mih\u00e1ly: 540 milli\u00e1rd forintnyi v\u00e1llalkoz\u00e1sfejleszt\u00e9si p\u00e1ly\u00e1zat jelenik meg", "body": "\n\u00d6sszesen 540 milli\u00e1rd forintnyi v\u00e1llalkoz\u00e1sfejleszt\u00e9si p\u00e1ly\u00e1zat jelenik meg a k\u00f6vetkez\u0151 k\u00e9t h\u00f3napban - jelentette be a p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n h\u00e9tf\u0151n.\n\n\nVarga Mih\u00e1ly\u00a0hangs\u00falyozta: a legfontosabb feladat jelenleg a gazdas\u00e1g \u00fajraind\u00edt\u00e1sa, ez\u00e9rt a p\u00e1ly\u00e1zatokat is a versenyk\u00e9pess\u00e9g \u00e9s a foglalkoztat\u00e1s er\u0151s\u00edt\u00e9s\u00e9t szem el\u0151tt tartva alak\u00edtott\u00e1k ki.\n\u00a0\u00a0\u00a0\u00a0Els\u0151 k\u00f6rben a kutat\u00e1s-fejleszt\u00e9st \u00e9s az innov\u00e1ci\u00f3t er\u0151s\u00edt\u0151 felh\u00edv\u00e1sok indulnak el, mintegy 140 milli\u00e1rd forintos keret\u00f6sszeggel. Ezzel egy id\u0151ben 70 milli\u00e1rd forint seg\u00edti majd a v\u00e1llalati k\u00e9pz\u00e9seket.\n\u00a0\u00a0\u00a0\u00a0V\u00e1llalkoz\u00e1sfejleszt\u00e9sre 330 milli\u00e1rd forintot nyerhetnek el a c\u00e9gek. Ennek egy r\u00e9sz\u00e9re a mikro-, kis- \u00e9s k\u00f6zepes v\u00e1llalkoz\u00e1sok m\u00e1r j\u00faliusban beadhatj\u00e1k t\u00e1mogat\u00e1si k\u00e9relmeiket - h\u00edvta fel a figyelmet a p\u00e9nz\u00fcgyminiszter.\n\u00a0Varga Mih\u00e1ly\u00a0a Facebookra felt\u00f6lt\u00f6tt vide\u00f3j\u00e1ban jelezte azt is, hogy folytatj\u00e1k a n\u00e9pszer\u0171 Magyar multi programot \u00e9s a Z\u00f6ld nemzeti bajnokok programot, ezek t\u00e1rsadalmi egyeztet\u00e9se hamarosan elkezd\u0151dik.\n\u00a0\u00a0\u00a0\u00a0Elmondta: azzal sz\u00e1molnak, hogy a p\u00e1ly\u00e1zatok\u00a0\u00a06-7 ezer magyar v\u00e1llalkoz\u00e1snak jelenthetnek seg\u00edts\u00e9get. Az els\u0151 kifizet\u00e9sek m\u00e1r \u0151sszel megt\u00f6rt\u00e9nhetnek.\nA p\u00e1ly\u00e1zati h\u00edreket figyelemmel lehet k\u00eds\u00e9rni a\u00a0www.palyazat.gov.hu\u00a0oldalon.\n\n\nMTI 2021. j\u00fanius 28.\n\n"}]