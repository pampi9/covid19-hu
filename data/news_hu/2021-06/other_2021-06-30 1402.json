[{"date": "2021-06-30 14:02", "url": "https://koronavirus.gov.hu/cikkek/ujra-latogathatok-buntetes-vegrehajtasi-intezmenyek", "h1": "\u00dajra l\u00e1togathat\u00f3k a b\u00fcntet\u00e9s-v\u00e9grehajt\u00e1si int\u00e9zm\u00e9nyek", "body": "\nCs\u00fct\u00f6rt\u00f6kt\u0151l ism\u00e9t\u00a0l\u00e1togathat\u00f3k\u00a0a fogvatartottak az orsz\u00e1g valamennyi b\u00fcntet\u00e9s-v\u00e9grehajt\u00e1si int\u00e9zet\u00e9ben - k\u00f6z\u00f6lte a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga (BvOP) az MTI-vel szerd\u00e1n.\n\n\nA rabok a koronav\u00edrus elleni v\u00e9d\u0151olt\u00e1s m\u00e1sodik adagj\u00e1nak megkap\u00e1s\u00e1t k\u00f6vet\u0151 15. napt\u00f3l fogadhatnak l\u00e1togat\u00f3t, ha panasz- \u00e9s t\u00fcnetmentesek. Azok a fogvatartottak, akik igazoltan \u00e1testek a koronav\u00edrus-fert\u0151z\u00e9sen, a gy\u00f3gyultnak nyilv\u00e1n\u00edt\u00e1sukat k\u00f6vet\u0151 15. napt\u00f3l \u00e9lhetnek ezzel a lehet\u0151s\u00e9ggel.\n\u00a0\u00a0\u00a0\u00a0A fogvatartotthoz egy id\u0151ben kiz\u00e1r\u00f3lag egy olyan feln\u0151tt kor\u00fa hozz\u00e1tartoz\u00f3 \u00e9rkezhet, aki rendelkezik v\u00e9detts\u00e9gi igazolv\u00e1nnyal. A l\u00e1togat\u00e1s teljes ideje alatt k\u00f6telez\u0151 a sz\u00e1jmaszk visel\u00e9se \u00e9s az el\u0151\u00edrt szoci\u00e1lis v\u00e9d\u0151t\u00e1vols\u00e1g megtart\u00e1sa, valamint ker\u00fclni kell a k\u00f6zvetlen testi \u00e9rintkez\u00e9st. L\u00e1togat\u00f3t havonta egyszer, legfeljebb 30 percre fogadhatnak a fogvatartottak.\n\u00a0\u00a0\u00a0\u00a0A BvOP hozz\u00e1tette: a l\u00e1togat\u00e1s \u00fajraindul\u00e1sa mellett tov\u00e1bbra is lehet\u0151s\u00e9g van a digit\u00e1lis kapcsolattart\u00e1sra. A Skype-besz\u00e9l\u0151 havonta egy alkalommal, legfeljebb 30 perc id\u0151tartamban vehet\u0151 ig\u00e9nybe. Az a fogvatartott, aki b\u00e1rmely okb\u00f3l nem tudja szem\u00e9lyesen fogadni hozz\u00e1tartoz\u00f3it, legfeljebb heti k\u00e9t alkalommal, maximum 60 percben Skype-olhat kapcsolattart\u00f3j\u00e1val.\n\nMTI 2021. j\u00fanius 30.\n\n"}]