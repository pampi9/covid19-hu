[{"date": "2021-06-16 10:58", "url": "https://koronavirus.gov.hu/cikkek/kasler-rendkivuli-tanev-er-veget", "h1": "K\u00e1sler: rendk\u00edv\u00fcli tan\u00e9v \u00e9r v\u00e9get", "body": "\nOlyan rendk\u00edv\u00fcli tan\u00e9v \u00e9r most v\u00e9get, amely megmutatta a magyar iskolarendszer legnemesebb \u00e9rt\u00e9keit \u00e9s hagyom\u00e1nyait - tette k\u00f6zz\u00e9 szerdai Facebook-bejegyz\u00e9s\u00e9ben az emberi er\u0151forr\u00e1sok minisztere.\n\n\nK\u00e1sler\u00a0Mikl\u00f3s azt \u00edrta, hogy t\u00f6bb mint egymilli\u00f3 magyar di\u00e1knak veszi kezdet\u00e9t a ny\u00e1ri sz\u00fcnet szerd\u00e1n. Rendk\u00edv\u00fcli tan\u00e9v \u00e9r v\u00e9get, amely alatt \"embert pr\u00f3b\u00e1l\u00f3 kih\u00edv\u00e1sokkal szembes\u00fcltek ifjaink \u00e9s az \u0151ket tan\u00edt\u00f3 pedag\u00f3gusok\". A koronav\u00edrus-j\u00e1rv\u00e1ny azonban megmutatta a magyar iskolarendszer, a tanul\u00f3k \u00e9s tan\u00edt\u00f3k \"legnemesebb \u00e9rt\u00e9keit \u00e9s hagyom\u00e1nyait, ami \u00e1ltal egy\u00fcttesen k\u00e9pesek voltak sikerrel venni a digit\u00e1lis \u00e1t\u00e1ll\u00e1s pr\u00f3bat\u00e9teleit\" - k\u00f6z\u00f6lte.\n\u00a0\u00a0\u00a0\u00a0Az iskol\u00e1k az online t\u00e9r ny\u00fajtotta lehet\u0151s\u00e9gek kihaszn\u00e1l\u00e1s\u00e1val meg\u0151rizt\u00e9k int\u00e9zm\u00e9nyeik \u00e9s ez\u00e1ltal az eg\u00e9sz orsz\u00e1g m\u0171k\u00f6d\u0151k\u00e9pess\u00e9g\u00e9t. A k\u00f6znevel\u00e9s ezzel a helyt\u00e1ll\u00e1ssal hozz\u00e1j\u00e1rult a j\u00e1rv\u00e1ny harmadik hull\u00e1m\u00e1nak let\u00f6r\u00e9s\u00e9hez \u00e9s sok ezer magyar ember \u00e9let\u00e9nek megment\u00e9s\u00e9hez - fogalmazott.\n\u00a0\u00a0\u00a0\u00a0K\u00e1sler\u00a0Mikl\u00f3s bejegyz\u00e9s\u00e9ben megk\u00f6sz\u00f6nte a pedag\u00f3gusok \u00e9s a tanul\u00f3k eg\u00e9sz \u00e9ves munk\u00e1j\u00e1t, azt k\u00edv\u00e1nva, hogy szeptembert\u0151l \u00fajra a megszokott m\u00f3don l\u00e1thass\u00e1k viszont egym\u00e1st.\n\nMTI 2021. j\u00fanius 16.\n\n"}]