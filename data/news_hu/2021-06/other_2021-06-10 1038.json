[{"date": "2021-06-10 10:38", "url": "https://koronavirus.gov.hu/cikkek/nagy-marton-11-millio-gyerekes-csaladban-15-millio-kereso-kaphat-adovisszateritest", "h1": "Nagy M\u00e1rton: 1,1 milli\u00f3 gyerekes csal\u00e1dban 1,5 milli\u00f3 keres\u0151 kaphat ad\u00f3visszat\u00e9r\u00edt\u00e9st", "body": "\nA sz\u00e1m\u00edt\u00e1sok szerint mintegy 1,1 milli\u00f3 gyerekes csal\u00e1dban 1,5 milli\u00f3 keres\u0151 kaphat szem\u00e9lyi j\u00f6vedelemad\u00f3 visszat\u00e9r\u00edt\u00e9st 5,5 sz\u00e1zal\u00e9kot meghalad\u00f3 gazdas\u00e1gi n\u00f6veked\u00e9s eset\u00e9n - mondta\u00a0Nagy M\u00e1rton, a minisztereln\u00f6k gazdas\u00e1gi f\u0151tan\u00e1csad\u00f3ja szerd\u00e1n az M1 aktu\u00e1lis csatorn\u00e1n, ahol arr\u00f3l is besz\u00e9lt, szeptember v\u00e9g\u00e9ig a jelenlegi form\u00e1j\u00e1ban marad a hitelmorat\u00f3rium, addig lehet gondolkodni a folytat\u00e1son.\n\n\nEgy keres\u0151 maximum 800 ezer forint ad\u00f3visszat\u00e9r\u00edt\u00e9st kaphat, k\u00e9t keres\u0151 eset\u00e9n ez az \u00f6sszeg 1,6 milli\u00f3 forint a csal\u00e1dban. Az int\u00e9zked\u00e9scsomag 600 milli\u00e1rd forintba ker\u00fcl, 1,5 milli\u00f3 keres\u0151 eset\u00e9n \u00e1tlag 400 ezer forintot jelent szem\u00e9lyenk\u00e9nt a visszat\u00e9r\u00edt\u00e9s - mondta.\n\u00a0\u00a0\u00a0\u00a0Nagy M\u00e1rton\u00a0kifejtette, a P\u00e9nz\u00fcgyminiszt\u00e9rium 4,3 sz\u00e1zal\u00e9kos GDP-n\u00f6veked\u00e9ssel kalkul\u00e1lta az idei k\u00f6lts\u00e9gvet\u00e9st, minden 1 sz\u00e1zal\u00e9kponttal magasabb n\u00f6veked\u00e9s 250 milli\u00e1rd forint mozg\u00e1steret nyit a k\u00f6lts\u00e9gvet\u00e9sben, vagyis 5,5 sz\u00e1zal\u00e9kos gazdas\u00e1gi n\u00f6veked\u00e9s felett lesz fedezet az int\u00e9zked\u00e9sre.\n\u00a0\u00a0\u00a0\u00a0A f\u0151tan\u00e1csad\u00f3 a m\u0171sorban sz\u00f3lt arr\u00f3l, hogy Magyarorsz\u00e1g a sikeres eg\u00e9szs\u00e9g\u00fcgyi v\u00e9dekez\u00e9s k\u00f6vetkezt\u00e9ben m\u00e1sf\u00e9l-k\u00e9t h\u00f3nappal hamarabb nyit, mint az uni\u00f3s \u00e1tlag.\n\u00a0\u00a0\u00a0\u00a0Ez 1 sz\u00e1zal\u00e9kponttal nagyobb n\u00f6veked\u00e9si t\u00f6bbletet jelent Magyarorsz\u00e1gnak. Mivel a m\u00e1sodik negyed\u00e9vben m\u00e1r j\u00f3val 10 sz\u00e1zal\u00e9k feletti lehet a GDP-n\u00f6veked\u00e9s, ez\u00e9rt mondhat\u00f3 az, hogy a ny\u00e1rra, a harmadik negyed\u00e9vre visszat\u00e9rhet az orsz\u00e1g a 2019. \u00e9v v\u00e9gi teljes\u00edtm\u00e9nyhez - k\u00f6z\u00f6lte.\nNagy M\u00e1rton\u00a0felh\u00edvta a figyelmet arra, hogy fontos a beruh\u00e1z\u00e1svez\u00e9relte gazdas\u00e1gi n\u00f6veked\u00e9s fennmarad\u00e1sa, vagyis az, hogy 25 sz\u00e1zal\u00e9k feletti legyen a beruh\u00e1z\u00e1si r\u00e1ta, amely egyar\u00e1nt \u00e9rinti a lakoss\u00e1gi, a v\u00e1llalati \u00e9s az \u00e1llami szektort.\n\u00a0\u00a0\u00a0\u00a0Nagy M\u00e1rton\u00a0szerint a magyar munkaer\u0151piac nagyon er\u0151snek bizonyult a v\u00e1ls\u00e1g id\u0151szak\u00e1ban, mivel az uni\u00f3s orsz\u00e1gokkal \u00f6sszevetve a magyar munkan\u00e9lk\u00fclis\u00e9gi r\u00e1ta alig emelkedett, a foglalkoztatotts\u00e1g szintje alig cs\u00f6kkent, a v\u00e1llalatok megtartott\u00e1k a foglalkoztatottakat.\nA korm\u00e1ny b\u00e9rt\u00e1mogat\u00e1si programj\u00e1nak seg\u00edts\u00e9g\u00e9vel a v\u00e1llalatok ki tudt\u00e1k termelni a b\u00e9rk\u00f6lts\u00e9geket, nem bocs\u00e1tottak el munkav\u00e1llal\u00f3t, ez\u00e9rt a foglalkoztatotts\u00e1g visszaemel\u00e9se 4,6 milli\u00f3ra gyorsan bek\u00f6vetkezhet.\n\u00a0\u00a0\u00a0\u00a0De nem ez a c\u00e9l, hanem k\u00e9tszer 50 ezer munkahelyet teremteni, 50 ezret az\u00e9rt, mert ennyit \"puszt\u00edtott el\" a j\u00e1rv\u00e1ny, \u00fajabb 50 ezret pedig az\u00e9rt, hogy k\u00f6zel ker\u00fclj\u00f6n az orsz\u00e1g a teljes foglalkoztatotts\u00e1ghoz - mondta.\n\u00a0\u00a0\u00a0\u00a0A hitelmorat\u00f3riummal kapcsolatban\u00a0Nagy M\u00e1rton\u00a0jelezte, komoly szakmai vita folyik a P\u00e9nz\u00fcgyminiszt\u00e9rium, a Magyar Nemzeti Bank \u00e9s a Banksz\u00f6vets\u00e9g bevon\u00e1s\u00e1val, szeptember v\u00e9g\u00e9ig a jelenlegi form\u00e1j\u00e1ban marad a hitelmorat\u00f3rium, addig lehet gondolkodni a folytat\u00e1son.\nA minisztereln\u00f6k f\u0151tan\u00e1csad\u00f3ja sz\u00f3lt arr\u00f3l is, hogy a gazdas\u00e1g \u00fajraind\u00edt\u00e1sa, a gazdas\u00e1g teljes\u00edtm\u00e9ny\u00e9nek n\u00f6vel\u00e9se els\u0151bbs\u00e9get \u00e9lvez.\n\u00a0\u00a0\u00a0\u00a0Ha a gazdas\u00e1g n\u00f6vekszik - az id\u00e9n 6 sz\u00e1zal\u00e9k feletti lehet, j\u00f6v\u0151re is sz\u00e9p teljes\u00edtm\u00e9nyre lehet sz\u00e1m\u00edtani -, akkor kezd\u0151dhet az egyens\u00faly helyre\u00e1ll\u00edt\u00e1sa. Megfogalmaz\u00e1sa szerint ha hamarabb t\u00f6rt\u00e9nne, az t\u00f6r\u00e9kenny\u00e9 tenn\u00e9 a gazdas\u00e1g vissza\u00e9p\u00edt\u00e9s\u00e9t, az \u00fajraind\u00edt\u00e1s siker\u00e9t.\n\nMTI\n\n"}]