[{"date": "2021-06-10 16:39", "url": "https://koronavirus.gov.hu/cikkek/szijjarto-pentektol-szabadon-utazhatnak-mar-beoltott-ukran-es-magyar-allampolgarok-ket-orszag", "h1": "Szijj\u00e1rt\u00f3: p\u00e9ntekt\u0151l szabadon utazhatnak a m\u00e1r beoltott ukr\u00e1n \u00e9s magyar \u00e1llampolg\u00e1rok a k\u00e9t orsz\u00e1g k\u00f6z\u00f6tt", "body": "\nP\u00e9ntekt\u0151l szabadon, teszt- \u00e9s karant\u00e9nk\u00f6telezetts\u00e9g n\u00e9lk\u00fcl utazhatnak a koronav\u00edrus ellen m\u00e1r beoltott ukr\u00e1n \u00e9s magyar \u00e1llampolg\u00e1rok a k\u00e9t orsz\u00e1g k\u00f6z\u00f6tt, f\u00fcggetlen\u00fcl att\u00f3l, hogy milyen olt\u00f3anyagot kaptak - nyilatkozta a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a k\u00f6zm\u00e9di\u00e1nak.\n\n\nSzijj\u00e1rt\u00f3 P\u00e9ter azt mondta: lez\u00e1rultak az Ukrajn\u00e1val folytatott t\u00e1rgyal\u00e1sok, a k\u00e9t orsz\u00e1g a meg\u00e1llapod\u00e1s \u00e9rtelm\u00e9ben elismeri egym\u00e1s v\u00e9detts\u00e9gi igazolv\u00e1nyait.\n\u00a0\u00a0\u00a0\u00a0A miniszter eml\u00e9keztetett: a korm\u00e1ny hetek \u00f3ta t\u00e1rgyal\u00e1sokat folytat t\u00f6bb orsz\u00e1ggal arr\u00f3l, hogy tegy\u00e9k lehet\u0151v\u00e9 a beoltott \u00e1llampolg\u00e1roknak az utaz\u00e1st.\n\u00a0\u00a0\u00a0\u00a0Ezek a meg\u00e1llapod\u00e1sok - n\u00e9h\u00e1ny kiv\u00e9telt\u0151l eltekintve - a k\u00edv\u00e1ntn\u00e1l lassabban j\u00f6nnek l\u00e9tre - mondta Szijj\u00e1rt\u00f3 P\u00e9ter, aki szerint \"ezen nem kell csod\u00e1lkozni\", hiszen Magyarorsz\u00e1g \u00e1ll a legjobban Eur\u00f3p\u00e1ban az olt\u00e1ssal, \u00e9s el kell fogadni, hogy az alacsonyabb \u00e1toltotts\u00e1g\u00fa orsz\u00e1gok \"lassabban mozdulnak\".\n\u00a0\u00a0\u00a0\u00a0Tudatta: a t\u00e1rgyal\u00e1sok sor\u00e1n fontos szempont volt, hogy a szomsz\u00e9dos orsz\u00e1gokkal j\u00f6jjenek l\u00e9tre min\u00e9l hamarabb a meg\u00e1llapod\u00e1sok, hogy \"az egym\u00e1st\u00f3l elszak\u00edtott csal\u00e1dok, bar\u00e1tok \u00e9s k\u00f6z\u00f6ss\u00e9gek min\u00e9l el\u0151bb \u00fajra \u00f6ssze tudjanak j\u00f6nni.\"\nA miniszter hozz\u00e1tette, hogy az egyeztet\u00e9sek tartanak, rem\u00e9nyei szerint a k\u00f6vetkez\u0151 hetekben \u00fajabb meg\u00e1llapod\u00e1sok sz\u00fclethetnek; azokr\u00f3l a t\u00e1rgyal\u00e1sok lez\u00e1rul\u00e1sa ut\u00e1n t\u00e1j\u00e9koztat\u00e1st adnak.\n\nMTI 2021. j\u00fanius 10.\n\n"}]