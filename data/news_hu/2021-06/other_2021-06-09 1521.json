[{"date": "2021-06-09 15:21", "url": "https://koronavirus.gov.hu/cikkek/orban-viktor-gyereket-nevelo-szulok-kapjak-vissza-az-iden-befizetett-szja-t", "h1": "Orb\u00e1n Viktor: a gyereket nevel\u0151 sz\u00fcl\u0151k kapj\u00e1k vissza az id\u00e9n befizetett szja-t!", "body": "\nA gyermeket nevel\u0151 sz\u00fcl\u0151k kapj\u00e1k vissza a 2021-ben befizetett szem\u00e9lyi j\u00f6vedelemad\u00f3t 2022 elej\u00e9n! - javasolta\u00a0Orb\u00e1n\u00a0Viktor minisztereln\u00f6k a Vil\u00e1ggazdas\u00e1g \u00fczleti napilap szerdai konferenci\u00e1j\u00e1n, ahol a v\u00e1ls\u00e1g ut\u00e1ni biztons\u00e1gosabb gazdas\u00e1g megteremt\u00e9s\u00e9r\u0151l, a magyar kkv-szektor t\u00e1mogat\u00e1s\u00e1r\u00f3l \u00e9s a minim\u00e1lb\u00e9r emel\u00e9s\u00e9nek lehet\u0151s\u00e9geir\u0151l is besz\u00e9lt, valamint bejelentette, hogy k\u00e9t \u00faj operat\u00edv t\u00f6rzs j\u00f6n l\u00e9tre, a k\u00fclgazdas\u00e1gi- \u00e9s k\u00fcl\u00fcgyminiszter valamint a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter vezet\u00e9s\u00e9vel.\n\n\nA korm\u00e1nyf\u0151 a Magyarorsz\u00e1g \u00fajraindul! c\u00edmmel megrendezett gazdas\u00e1gi cs\u00facskonferenci\u00e1n kiemelte: a gyereket nevel\u0151 csal\u00e1dokat megviselte a koronav\u00edrus-j\u00e1rv\u00e1ny miatti v\u00e1ls\u00e1g, sok olyan csal\u00e1d van, amelynek hozz\u00e1 kellett ny\u00falnia a tartal\u00e9kaihoz.\nEz\u00e9rt ha siker\u00fcl el\u00e9rni Magyarorsz\u00e1gon az 5,5 sz\u00e1zal\u00e9kos GDP-n\u00f6veked\u00e9st, a minisztereln\u00f6k azt javasolja a korm\u00e1nynak, hogy a gyermeket nevel\u0151 sz\u00fcl\u0151knek 2022 elej\u00e9n adj\u00e1k vissza azt a szem\u00e9lyi j\u00f6vedelemad\u00f3t, amelyet 2021-ben befizettek a k\u00f6lts\u00e9gvet\u00e9sbe.\n\"Azt javaslom, hogy ezt ne sz\u00e9tosszuk, ne ide vagy oda tegy\u00fck, hanem eg\u00e9sz egyszer\u0171en adjuk vissza azoknak, akik megdolgoztak \u00e9rte, akik ezt megkerest\u00e9k, \u00e9s ut\u00e1na befizett\u00e9k a k\u00f6lts\u00e9gvet\u00e9sbe\" - mondta. \u00a0\u00a0\u00a0\u00a0\nHangs\u00falyozta: a leggazdagabbaknak erre nincs sz\u00fcks\u00e9g\u00fck, teh\u00e1t az \u00e1tlagj\u00f6vedelemn\u00e9l kellene h\u00fazni egy hat\u00e1rt, \u00e9s az ez alatt befizetett szja-t a gyermeket nevel\u0151 sz\u00fcl\u0151knek visszaadni, hogy \u00fajra felt\u00f6lthess\u00e9k tartal\u00e9kaikat. A korm\u00e1nyf\u0151 sz\u00e1m\u00edt\u00e1sai szerint ez 550-580 milli\u00e1rd forintot jelent.\n200 ezer forintos minim\u00e1lb\u00e9rnek kell lenni a horizonton\nAzt is hangoztatta: k\u00e9tsz\u00e1zezer forintos minim\u00e1lb\u00e9rnek \"kell lennie a horizonton\". Azonban figyelmeztetett - ha \"r\u00e1z\u00fad\u00edtjuk\" egy l\u00e9p\u00e9sben a 200 ezer forintos minim\u00e1lb\u00e9rt a magyar kis- \u00e9s k\u00f6z\u00e9pv\u00e1llalkoz\u00e1sokra, akkor azok t\u00f6nkre fognak menni, elbocs\u00e1t\u00e1sok lesznek, \u00e9s nem teljes foglalkoztat\u00e1s, hanem munkan\u00e9lk\u00fclis\u00e9g v\u00e1rhat\u00f3.\nEz\u00e9rt, ha magasabb minim\u00e1lb\u00e9rt akarunk - 200 ezer forintot egy vagy k\u00e9t l\u00e9p\u00e9sben - akkor ehhez a kis- \u00e9s k\u00f6z\u00e9pv\u00e1llalkoz\u00e1soknak seg\u00edts\u00e9get kell adni az \u0151ket terhel\u0151 ad\u00f3k \u00e9rz\u00e9kelhet\u0151 cs\u00f6kkent\u00e9s\u00e9vel - mondta.\nAzt javasolta Parragh L\u00e1szl\u00f3nak, az iparkamara eln\u00f6k\u00e9nek, hogy \"el\u0151re gondolkodva, egy vagy k\u00e9t vagy h\u00e1rom \u00e9vre ak\u00e1r\", k\u00f6ssenek \u00e1tfog\u00f3 meg\u00e1llapod\u00e1st a minim\u00e1lb\u00e9r m\u00e9rt\u00e9k\u00e9r\u0151l, \u00e9s a horizontot ne engedj\u00e9k lejjebb, mint 200 ezer forint.\nKijelentette azt is: a 13. havi nyugd\u00edj visszavezet\u00e9s\u00e9nek folyamat\u00e1t is v\u00e9gig kell vinni, a k\u00f6vetkez\u0151 \u00e9vben oda kell adni a 13. havi nyugd\u00edj m\u00e1sodik heti r\u00e9szlet\u00e9t is.\nK\u00e9t \u00faj operat\u00edv t\u00f6rzs j\u00f6n l\u00e9tre\nLez\u00e1rul a gazdas\u00e1gv\u00e9delem szakasza, \u00e9s a gazdas\u00e1g \u00fajraind\u00edt\u00e1s\u00e1nak szakasza j\u00f6n. K\u00e9t \u00faj operat\u00edv t\u00f6rzs j\u00f6n l\u00e9tre - jelentette be a minisztereln\u00f6k. Orb\u00e1n Viktor azt mondta, Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter vezet\u00e9s\u00e9vel l\u00e9trej\u00f6n a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs, Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter vezet\u00e9s\u00e9vel pedig a t\u00e1rsadalmi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs. A v\u00e1ls\u00e1gban nincs normativit\u00e1s, liber\u00e1lis elvek mellett szervezett, konzekvens gazdas\u00e1gpolitik\u00e1val nem lehet megoldani egy v\u00e1ls\u00e1got, mert az megszor\u00edt\u00e1sokhoz vezet - \u00e9rvelt. Hozz\u00e1tette: el kell t\u00e9rni a szerepl\u0151k azonos kezel\u00e9s\u00e9nek elv\u00e9t\u0151l \u00e9s azokat kell k\u00fcl\u00f6n\u00f6sen \u00e9s m\u00e1sk\u00e9ppen kezelni, akik vagy a legt\u00f6bbet szenvedtek, vagy legt\u00f6bbet tudj\u00e1k ny\u00fajtani a v\u00e1ls\u00e1gb\u00f3l t\u00f6rt\u00e9n\u0151 kil\u00e1bal\u00e1shoz.\n\u00dajraind\u00edt\u00e1si k\u00f6lts\u00e9gvet\u00e9s\nA jelenlegi helyzetben nem lehet v\u00e1laszt\u00e1si k\u00f6lts\u00e9gvet\u00e9st csin\u00e1lni, mert akkor nem lesz gazdas\u00e1gi \u00fajraind\u00edt\u00e1s - sz\u00f6gezte le a minisztereln\u00f6k. Orb\u00e1n Viktor a Magyarorsz\u00e1g \u00fajraindul! c\u00edmmel megrendezett gazdas\u00e1gi cs\u00facskonferenci\u00e1n h\u00e1rom axi\u00f3m\u00e1t sorolt fel. Szerinte az els\u0151 ilyen, hogy nem korm\u00e1nyzati, politikai term\u00e9szet\u0171 kih\u00edv\u00e1ssal \u00e1llnak szemben, hanem egy eg\u00e9sz t\u00e1rsadalmat \u00e1tfog\u00f3, tot\u00e1lis gazdag\u00e1gi \u00e9s t\u00e1rsadalmi kih\u00edv\u00e1ssal, \u00edgy az erre adott v\u00e1lasz sem lehet csak politikai term\u00e9szet\u0171. Ez azt jelenti, hogy nagyon sz\u00e9les \u00f6sszefog\u00e1sra van sz\u00fcks\u00e9g a gazdas\u00e1g minden szerepl\u0151j\u00e9vel - tette hozz\u00e1.\nM\u00e1sodik axi\u00f3mak\u00e9nt azt nevezte meg, hogy gazdas\u00e1gpolitik\u00e1t p\u00e1rtalapon nem lehet csin\u00e1lni. Ez nem p\u00e1rtk\u00e9rd\u00e9s, amikor egy gazdas\u00e1got kell \u00fajraind\u00edtani akkor mindenkire sz\u00fcks\u00e9g van - fogalmazott.\nA harmadik axi\u00f3ma a korm\u00e1nyf\u0151 k\u00f6zl\u00e9se szerint, hogy ilyen helyzetben nem lehet v\u00e1laszt\u00e1si k\u00f6lts\u00e9gvet\u00e9st csin\u00e1lni. Ha \"v\u00e1laszt\u00e1si k\u00f6lts\u00e9gvet\u00e9st csin\u00e1lunk\", akkor nem lesz \u00fajraind\u00edt\u00e1s, ez\u00e9rt \u00fajraind\u00edt\u00e1si k\u00f6lts\u00e9gvet\u00e9st kell csin\u00e1lni, ennek a szellem\u00e9ben \"ny\u00fajtottuk be a 2022-es k\u00f6lts\u00e9gvet\u00e9st\" - mondta.\n5,9 sz\u00e1zal\u00e9kos hi\u00e1nyc\u00e9l 2022-re\nA k\u00f6lts\u00e9gvet\u00e9si hi\u00e1ny 8,1 sz\u00e1zal\u00e9k volt 2020-ban, id\u00e9n 7,5 sz\u00e1zal\u00e9k lehet, j\u00f6v\u0151re pedig 5,9 sz\u00e1zal\u00e9kot szeretn\u00e9nek - mondta Orb\u00e1n Viktor minisztereln\u00f6k.\nA k\u00f6lts\u00e9gvet\u00e9si hi\u00e1nyr\u00f3l sz\u00f3lva kifejtette: 8,1 sz\u00e1zal\u00e9k volt 2020-ban, id\u00e9n 7,5 sz\u00e1zal\u00e9k lehet, j\u00f6v\u0151re pedig 5,9 sz\u00e1zal\u00e9kot szeretn\u00e9nek el\u00e9rni. A korm\u00e1nyf\u0151 a 3 sz\u00e1zal\u00e9kos hi\u00e1nyt j\u00f6v\u0151re nem tartja el\u00e9rhet\u0151nek, az ugyanis szerinte akkora megr\u00e1zk\u00f3dtat\u00e1st jelentene a re\u00e1lgazdas\u00e1gnak, amelyet \"aligha b\u00edrn\u00e1nk ki\". Kiemelte: Matolcsy Gy\u00f6rgy jegybankeln\u00f6k szerint el kell ker\u00fclni a \"poszt-covid szindr\u00f3m\u00e1t\" a gazdas\u00e1gban is. Ehhez fontos eszk\u00f6z a teljes foglalkoztat\u00e1s, amely a j\u00e1rv\u00e1ny ut\u00e1ni bizonytalans\u00e1g ellen hat, tov\u00e1bb\u00e1 a hitelmorat\u00f3rium - f\u0171zte hozz\u00e1.\n\u00dagy v\u00e9lte, a hitelmorat\u00f3riumb\u00f3l nem lehet \"kiugrani\", hanem csak \u00e9rtelmes menetrend szerint lehet kij\u00f6nni bel\u0151le, ez\u00e9rt meghosszabb\u00edtott\u00e1k szeptemberig, hogy legyen id\u0151 meg\u00e1llapodni, milyen v\u00e1ltoz\u00e1sok legyenek. \u00c9rthet\u0151, hogy a p\u00e9nz\u00fcgyekkel foglalkoz\u00f3k \u00e9s a bankok miel\u0151bb vissza akarnak t\u00e9rni a kor\u00e1bbi hitelt\u00f6rleszt\u00e9si rendhez, de \u00f3vatos kivezet\u00e9si forgat\u00f3k\u00f6nyv kell, \u00e9s ez m\u00e9g t\u00e1rgyal\u00e1sok k\u00e9rd\u00e9se - mondta Orb\u00e1n Viktor.\nHangs\u00falyozta: az is fontos k\u00e9rd\u00e9s, hogy mik\u00e9nt t\u00e9r\u00fcnk vissza a k\u00f6lts\u00e9gvet\u00e9si egyens\u00falyhoz, hogyan lehet \u00e1tfordulni valamikor szufficites k\u00f6lts\u00e9gvet\u00e9sbe.\nBiztons\u00e1gos gazdas\u00e1g\nA minisztereln\u00f6k \u00fagy fogalmazott: az \"az egymilli\u00f3 doll\u00e1ros k\u00e9rd\u00e9s\", hogy milyen lesz a vil\u00e1ggazdas\u00e1gi, az eur\u00f3pai \u00e9s a magyar gazdas\u00e1gi rendszer a v\u00e1ls\u00e1g ut\u00e1n. \u00dagy v\u00e9lte: erre ebben a pillanatban kimer\u00edt\u0151 \u00e9s teljes v\u00e1laszt a vil\u00e1gon senki sem tud adni, ugyanakkor az biztos, hogy a gazdas\u00e1g v\u00e1ltozni fog a v\u00e1ls\u00e1g ut\u00e1n, \u00e9s Magyarorsz\u00e1gnak ehhez okosan \u00e9s j\u00f3l kell alkalmazkodnia.\n\u00dagy v\u00e9lte: az eur\u00f3pai \u00e9s a vil\u00e1ggazdas\u00e1gban is a biztons\u00e1gra t\u00f6rekv\u00e9s lesz jellemz\u0151.\"Teh\u00e1t egy biztons\u00e1gosabb gazdas\u00e1got akarunk mindannyian majd, biztons\u00e1gosabb \u00e9letet \u00e9s biztons\u00e1gosabb gazdas\u00e1got, mint amilyen a v\u00e1ls\u00e1g el\u0151tt volt, olyan biztons\u00e1gosat, amit nem rengethet meg egy olyan t\u00edpus\u00fa v\u00e1ls\u00e1g, mint amit \u00e1t\u00e9lt\u00fcnk az elm\u00falt 16 h\u00f3napban\" - fogalmazott\u00a0Orb\u00e1n\u00a0Viktor.\nKifejtette, a biztons\u00e1gra t\u00f6rekv\u00e9s azt jelenti, hogy Magyarorsz\u00e1g egy j\u00e1rv\u00e1ny elleni v\u00e9dekez\u00e9sben nem f\u00fcgghet m\u00e1sokt\u00f3l, az \u00f6nv\u00e9delem k\u00e9pess\u00e9g\u00e9t meg kell teremteni, \u00f6nell\u00e1t\u00f3nak kell lenni v\u00e9d\u0151eszk\u00f6z\u00f6kb\u0151l, gy\u00f3gyszerb\u0151l \u00e9s vakcin\u00e1b\u00f3l akkor is, ha \u00e9ppen nincs j\u00e1rv\u00e1ny, ehhez a kapacit\u00e1snak \u00e9s a termel\u00e9snek meg kell lennie.\nFontos, hogy a k\u00f6vetkez\u0151 j\u00e1rv\u00e1ny ellen gyorsan ki tudjuk majd fejleszteni a vakcin\u00e1t, gyorsabb reag\u00e1l\u00f3k\u00e9pess\u00e9get kell ki\u00e9p\u00edteni - jelentette ki.\u00a0\u00a0\u00a0\u00a0\nA biztons\u00e1gos gazdas\u00e1g szerinte a k\u00fclkapcsolatokra is igaz: nem lehet, hogy Magyarorsz\u00e1g csak a nyugati l\u00e1b\u00e1n \u00e1lljon, a keleti ir\u00e1ny is fontos, ez gazdas\u00e1gpolitikai t\u00e9ny.\nA vil\u00e1ggazdas\u00e1g s\u00falypontja folyamatosan keletre helyez\u0151dik, ehhez nek\u00fcnk alkalmazkodni kell. A jap\u00e1n, a d\u00e9l-koreai, a k\u00ednai, az indon\u00e9z, a vietnami piacokon kell boldogulni, mert ott lesz a p\u00e9nz - hangs\u00falyozta.\nKis- \u00e9s k\u00f6zepes v\u00e1llalkoz\u00e1sok t\u00e1mogat\u00e1sa\nEllens\u00falyozni kell a kis- \u00e9s k\u00f6zepes v\u00e1llalkoz\u00e1sok (kkv) sz\u00e1m\u00e1ra azt, hogy megsz\u0171nik a Magyar Nemzeti Bank (MNB) N\u00f6veked\u00e9si hitelprogramja (Nhp), tov\u00e1bb\u00e1 azt is, ha a jegybank elkezdi emelni az alapkamatot. K\u00f6z\u00f6lte, a k\u00f6lts\u00e9gvet\u00e9snek forr\u00e1sokat kell biztos\u00edtania a kkv-knak, ezeknek a forr\u00e1soknak olcs\u00f3knak, t\u00e1mogatottaknak, f\u00e9l sz\u00e1zal\u00e9kn\u00e1l nem magasabb kamatoz\u00e1s\u00faaknak kell lenni\u00fck.\nHozz\u00e1tette: a Kavosz Sz\u00e9chenyi-k\u00e1rtya rendszere messze a legsikeresebb \u00e9s legrugalmasabb rendszer, ezen kereszt\u00fcl a kies\u0151 Nhp-t p\u00f3tolni lehet.\nJelezte, egy\u00fcttm\u0171k\u00f6d\u00e9st szeretne k\u00f6tni ez \u00fcgyben a Magyar Kereskedelmi \u00e9s Iparkamar\u00e1val, \u00e9s jelent\u0151s k\u00f6lts\u00e9gvet\u00e9si forr\u00e1sokat aj\u00e1nlana fel a kamar\u00e1nak, hogy a kis- \u00e9s k\u00f6zepes v\u00e1llalkoz\u00e1soknak a kor\u00e1bbin\u00e1l olcs\u00f3bb \u00e9s nem kisebb mennyis\u00e9g\u0171 hitel legyen el\u00e9rhet\u0151.\nAz eg\u00e9szs\u00e9g\u00fcgyi rendszerr\u0151l, a digit\u00e1lis oktat\u00e1sr\u00f3l\nKider\u00fclt, hogy amikor kell, az eg\u00e9szs\u00e9g\u00fcgyi rendszer jobban teljes\u00edt, mint t\u00f6bb nyugati orsz\u00e1gban, az eg\u00e9szs\u00e9g\u00fcgy megszervezetts\u00e9ge, d\u00f6nt\u00e9s- \u00e9s cselekv\u0151k\u00e9pess\u00e9ge megel\u0151zi n\u00e9h\u00e1ny n\u00e1lunk gazdagabb orsz\u00e1g\u00e9t.\n\u00a0A digit\u00e1lis oktat\u00e1sra egyik napr\u00f3l a m\u00e1sikra kellett \u00e1t\u00e1llni, \u00e9s senki nem gondolta volna, hogy ez ilyen gyorsan \u00e9s hat\u00e9konya megy majd. A csal\u00e1dok sem cs\u0151d\u00f6ltek be, pedig sok sz\u00fcl\u0151nek otthon kellett maradnia a gyerekekkel.\nMunkahelyek v\u00e9delme \u00e9s ad\u00f3cs\u00f6kkent\u00e9s\nA korm\u00e1nyf\u0151 \u00fagy l\u00e1tja, a v\u00e1llalkoz\u00e1sokat tekintve is mindenkit megviselt a v\u00e1ls\u00e1g, de a foglalkoztat\u00e1si sz\u00e1mok azt bizony\u00edtj\u00e1k, hogy a magyarok akarnak dolgozni \u00e9s a c\u00e9gek akarnak nekik munk\u00e1t adni.\nA dolgoz\u00f3 emberek sz\u00e1ma ma 4,5 milli\u00f3 felett van, \u00e9s ez csak 50 ezerrel kevesebb, mint 2019 azonos id\u0151szak\u00e1ban volt - mutatott r\u00e1. Hozz\u00e1tette: id\u00e9n nemcsak ezt az 50 ezer munkahelyet kell p\u00f3tolni, hanem m\u00e9g egyszer ennyit szeretn\u00e9nek l\u00e9trehozni.\nA munkahelyek megv\u00e9d\u00e9se \u00e9rdek\u00e9ben a korm\u00e1nyf\u0151 szerint ki kell \u00e1llni a glob\u00e1lis v\u00e1llalati ad\u00f3val szemben. Azt mondta: nemcsak szuverenit\u00e1sprobl\u00e9ma van a glob\u00e1lis v\u00e1llalati ad\u00f3val, hanem gazdas\u00e1gpolitikai agg\u00e1lyok is felmer\u00fclnek.\nAz alacsony magyar v\u00e1llalati ad\u00f3kulcs az\u00e9rt j\u00f3, mert t\u00e9nyleges beruh\u00e1z\u00e1sokat hoz Magyarorsz\u00e1gra. Aki ezt el akarja venni, az a val\u00f3di beruh\u00e1z\u00e1sok idevonz\u00e1s\u00e1nak k\u00e9pess\u00e9g\u00e9t veszi el - fogalmazott. Ez\u00e9rt olyan v\u00e9delmi vonalakkal kell rendelkezni, amelyek m\u00e9g a glob\u00e1lis v\u00e1llalati ad\u00f3 bevezet\u00e9se eset\u00e9n is meg\u0151rzik Magyarorsz\u00e1g munkahelyv\u00e9delmi k\u00e9pess\u00e9g\u00e9t - tette hozz\u00e1.\nArr\u00f3l is besz\u00e9lt: a biztons\u00e1gos gazdas\u00e1ghoz teljes foglalkoztat\u00e1s kell. Hozz\u00e1tette: \"nem akarunk visszamenni a szocializmusba\", \u00edgy a biztons\u00e1gos munkahely nem azt jelenti, hogy mindenki ugyanott dolgozik eg\u00e9sz \u00e9let\u00e9ben, ahova el\u0151sz\u00f6r be\u00e1llt. Azt garant\u00e1lj\u00e1k, hogy t\u00f6bb munkahely lesz Magyarorsz\u00e1gon, mint amennyi ember dolgozni akar, \u00e9s valahol mindenki kap munk\u00e1t - mondta.\nTurisztikai modellv\u00e1lt\u00e1sra van sz\u00fcks\u00e9g Budapesten\nA\u00a0korm\u00e1nyf\u0151 Budapesten turisztikai \u00fczleti modellv\u00e1lt\u00e1st s\u00fcrgetett. Elmondta, a nagy turisztikai vonzer\u0151t jelent\u0151 f\u0151v\u00e1rosok, P\u00e1rizs, vagy R\u00f3ma \u00fczleti modellj\u00e9t megn\u00e9zve l\u00e1that\u00f3, hogy b\u00e1r ott a k\u00fclf\u00f6ldiek sz\u00e1ma magasabb, de eg\u00e9szs\u00e9gesebb ar\u00e1ny van a k\u00fclf\u00f6ldi \u00e9s a belf\u00f6ldi turist\u00e1k k\u00f6z\u00f6tt.\nBudapest turizmusa 90 sz\u00e1zal\u00e9kban k\u00fclf\u00f6ldiekre, 10 sz\u00e1zal\u00e9kban a magyarokra \u00e9p\u00fcl, ami nem lesz versenyk\u00e9pes - hangs\u00falyozta. Szerinte Budapestnek ki kell \u00e9p\u00edtenie olyan turisztikai kapacit\u00e1sokat is, amelyeket a vid\u00e9ki magyarok vesznek ig\u00e9nybe. Rem\u00e9li, hogy a budapesti kamara, vagy az ezzel foglalkoz\u00f3 szakmai szervezetek megkeresik a korm\u00e1nyt javaslataikkal.\nA vid\u00e9k fejleszt\u00e9se\nOrb\u00e1n\u00a0Viktor k\u00f6z\u00f6lte: a k\u00f6vetkez\u0151 h\u00e9t\u00e9ves uni\u00f3s k\u00f6lts\u00e9gvet\u00e9s egyik legfontosabb c\u00e9lja a legrosszabb helyzetben l\u00e9v\u0151 r\u00e9gi\u00f3k felz\u00e1rk\u00f3ztat\u00e1sa, mert nem engedhet\u0151 meg, hogy m\u00edg Budapest az eur\u00f3pai \u00e1tlag fejletts\u00e9gi szint 110-130 sz\u00e1zal\u00e9k\u00e1n \u00e1ll, k\u00f6zben Magyarorsz\u00e1g n\u00e9gy r\u00e9gi\u00f3ja ott van az EU h\u00fasz legrosszabb helyzet\u0171 r\u00e9gi\u00f3ja k\u00f6z\u00f6tt.\nHa forr\u00e1s lesz az EU-b\u00f3l, akkor mindet ezekbe a r\u00e9gi\u00f3kba kell elk\u00fcldeni, nemcsak az\u00e9rt, mert \u00edgy igazs\u00e1gos, gazdas\u00e1gilag \u00edgy \u00e9szszer\u0171, hanem az\u00e9rt, mert nem akarj\u00e1k \"megav\u00e1rosokk\u00e1\" \u00e1talak\u00edtani Magyarorsz\u00e1g telep\u00fcl\u00e9sszerkezet\u00e9t, meg akarj\u00e1k \u0151rizni a falvakat, a kisv\u00e1rosokat - mondta.\nHasonl\u00f3an fontosnak nevezte, hogy min\u00e9l hamarabb megsz\u00fclessen a meg\u00e1llapod\u00e1s az agr\u00e1rkamara \u00e9s a korm\u00e1ny k\u00f6z\u00f6tt arr\u00f3l, hogy a k\u00f6vetkez\u0151 h\u00e9t \u00e9vben a mez\u0151gazdas\u00e1gi c\u00e9l\u00fa beruh\u00e1z\u00e1sok \u00e9s t\u00e1mogat\u00e1sok mell\u00e9 h\u00e1rom vagy n\u00e9gyszer annyi t\u00e1mogat\u00e1st adjanak, mint kor\u00e1bban.\nBesz\u00e9d\u00e9t azzal z\u00e1rta: a gazdas\u00e1gi \u00e9lettel val\u00f3 \u00e1lland\u00f3 kapcsolat fenntart\u00e1sa l\u00e9tsz\u00fcks\u00e9glet a k\u00f6vetkez\u0151 h\u00f3napokban, ez\u00e9rt arra k\u00e9ri a kamar\u00e1t, folyamatosan dolgozzanak egy\u00fctt a gazdas\u00e1g \u00fajraind\u00edt\u00e1s\u00e1n \u00e9s tartsanak egy hasonl\u00f3 konferenci\u00e1t a harmadik negyed\u00e9v k\u00f6zep\u00e9n-v\u00e9g\u00e9n.\n\n\n"}]