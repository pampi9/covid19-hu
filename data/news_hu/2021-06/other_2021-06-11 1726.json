[{"date": "2021-06-11 17:26", "url": "https://koronavirus.gov.hu/cikkek/novak-az-elmult-idoszak-megfosztott-minket-szabadsag-es-biztonsagerzetunktol", "h1": "Nov\u00e1k: az elm\u00falt id\u0151szak megfosztott minket a szabads\u00e1g- \u00e9s biztons\u00e1g\u00e9rzet\u00fcnkt\u0151l", "body": "\nK\u00e9t dolog van, ami minden ember sz\u00e1m\u00e1ra fontos, a szabads\u00e1g \u00e9s a biztons\u00e1g, de a koronav\u00edrus-j\u00e1rv\u00e1ny egyszerre fosztott meg minket a szabads\u00e1g- \u00e9s a biztons\u00e1g\u00e9rzet\u00fcnkt\u0151l - jelentette ki az als\u00f3p\u00e1hoki Bobo Fun Park avat\u00e1s\u00e1n a csal\u00e1dok\u00e9rt felel\u0151s miniszter.\n\nNov\u00e1k Katalin a Kolping Hotel \u00fczemeltet\u0151i \u00e1ltal \u00e9p\u00edtett kalandpark \u00e1tad\u00e1s\u00e1n azt mondta: soha t\u00f6bbet ne kelljen bez\u00e1rni az orsz\u00e1got, \u00e9s vele egy\u00fctt a sz\u00e1llod\u00e1kat, iskol\u00e1kat, \u00f3vod\u00e1kat, \u00e9s ne kelljen k\u00e9nyszer\u0171 t\u00e1vols\u00e1got tartani egym\u00e1st\u00f3l, illetve lemondani fontos dolgokr\u00f3l!\nA v\u00e9d\u0151olt\u00e1soknak k\u00f6sz\u00f6nhet\u0151en \u00f3vatosan ugyan, de kimondhatjuk, visszaszerezt\u00fck a biztons\u00e1gunk jelent\u0151s r\u00e9sz\u00e9t, v\u00e9gre elmehet\u00fcnk pihenni, nyaralni is - fogalmazott a t\u00f6bb mint k\u00e9tmilli\u00e1rd forintos l\u00e9tes\u00edtm\u00e9ny \u00e1tad\u00e1sakor.\nA miniszter kifejtette: az eg\u00e9szs\u00e9g fenyegetetts\u00e9ge azt jelentette, hogy az emberek nem \u00e9rezt\u00e9k magunkat biztons\u00e1gban, de sz\u00fcleiket, nagysz\u00fcleiket \u00e9s gyermekeiket sem.\nNem tudtuk, hogy mire sz\u00e1m\u00edtsunk a j\u00f6v\u0151ben, ak\u00e1r egy h\u00e9t m\u00falva, ak\u00e1r hosszabb id\u0151szakra - tette hozz\u00e1.\nM\u00e9g mindig \u00f3vatosak vagyunk, hogy lesz-e negyedik, \u00f6t\u00f6dik vagy hatodik hull\u00e1m, de alapvet\u0151en a v\u00e9d\u0151olt\u00e1sok adt\u00e1k vissza a biztons\u00e1got, \u00e9s\u00a0\u00a0m\u00e1r a 12 \u00e9vn\u00e9l id\u0151sebb gyerekeket is beoltathatjuk - jelezte Nov\u00e1k Katalin.\nHozz\u00e1tette, hogy a munka \u00e9s a gyerekek, vagyis a csal\u00e1d alapvet\u0151 fontoss\u00e1g\u00fa mindenki sz\u00e1m\u00e1ra.\nA csal\u00e1d \u00e9rt\u00e9ke \"visszahelyez\u0151d\u00f6tt az \u0151t megillet\u0151 polcra, vagy m\u00e9g magasabbra is\" - fogalmazott.\nNov\u00e1k Katalin kijelentette: az als\u00f3p\u00e1hoki Kolping Hotel \u00fczemeltet\u0151i is \"megtanultak a kanyarban el\u0151zni\", sok v\u00e1llalkoz\u00e1shoz hasonl\u00f3an az erej\u00fckett megfesz\u00edtve fogtak fejleszt\u00e9sbe, hogy\u00a0\u00a0meger\u0151s\u00f6dve ker\u00fcljenek ki a neh\u00e9z helyzetb\u0151l.\nA korm\u00e1ny azzal seg\u00edt, hogy az \u00e9let \u00fajraindul\u00e1sa a lehet\u0151 legnagyobb szabads\u00e1ggal \u00e9s biztons\u00e1g mellett val\u00f3suljon meg. P\u00e9ld\u00e1ul a j\u00e1rv\u00e1ny elleni v\u00e9dekez\u00e9sben r\u00e9sztvev\u0151k k\u00e9thetes pluszszabads\u00e1got kapnak, amelyet v\u00e1rhat\u00f3an csal\u00e1djaik k\u00f6r\u00e9ben nagyon sokan a magyarorsz\u00e1gi turisztikai szolg\u00e1ltat\u00e1sokat ig\u00e9nybe v\u00e9ve t\u00f6ltik el - mondta Nov\u00e1k Katalin.\n\nMTI\n\n"}]