[{"date": "2021-06-25 21:09", "url": "https://koronavirus.gov.hu/cikkek/benko-magyar-katonak-nem-csak-fegyverrel-vedik-hazat", "h1": "Benk\u0151: a magyar katon\u00e1k nem csak fegyverrel v\u00e9dik a haz\u00e1t", "body": "\nA magyar katon\u00e1k nem csak fegyverrel v\u00e9dik a haz\u00e1t - jelentette ki a honv\u00e9delmi miniszter a IX. Eml\u00e9kparki ny\u00e1r programsorozat p\u00e9nteki megnyit\u00f3j\u00e1n, a p\u00e1kozdi Katonai Eml\u00e9kpark - Nemzeti Eml\u00e9khelyen.\n\nBenk\u0151 Tibor hangs\u00falyozta: a magyar t\u00e1rsadalom a koronav\u00edrus-j\u00e1rv\u00e1ny idej\u00e9n megismerhette, hogy a honv\u00e9ds\u00e9g vesz\u00e9lyhelyzetekben - ha kell - a k\u00f6zint\u00e9zm\u00e9nyek fert\u0151tlen\u00edt\u00e9s\u00e9n\u00e9l, a k\u00f3rh\u00e1zakban, strat\u00e9giai v\u00e1llalatokn\u00e1l k\u00e9pes \u00e9s tud seg\u00edteni, de a magyar katon\u00e1k \u00e9vek \u00f3ta ott vannak a d\u00e9li hat\u00e1rokon is \u00e9s k\u00fczdenek az illeg\u00e1lis migr\u00e1ci\u00f3val. A miniszter kiemelte: e sz\u00e9les k\u00f6r\u0171 elv\u00e1r\u00e1soknak csak \u00fagy tudnak megfelelni, ha a katon\u00e1kban megvan a haza ir\u00e1nti elk\u00f6telezetts\u00e9g.\n\n\u00c9ppen ez\u00e9rt kiemelten fontos a P\u00e1kozdon kilencedszer megval\u00f3sul\u00f3 rendezv\u00e9nysorozat - folytatta -, mert a fiataloknak is \u00e1t kell \u00e9rezni\u00fck, meg kell \u00e9rteni\u00fck, mi a katon\u00e1k felel\u0151ss\u00e9ge, ismerni\u00fck kell a haza fogalm\u00e1t, \u00e9s tudniuk kell, mit jelent a haza ir\u00e1nti felt\u00e9tlen elk\u00f6telezetts\u00e9g.\nA magyar honv\u00e9delem P\u00e1kozdon sz\u00fcletett meg, az eml\u00e9kpark pedig a hazafis\u00e1g, a hadt\u00f6rt\u00e9nelem, a honv\u00e9delem \u00e9s a hazafias honv\u00e9delmi nevel\u00e9s egyik kulcsa - fogalmazott.\nMTI\n\n"}]