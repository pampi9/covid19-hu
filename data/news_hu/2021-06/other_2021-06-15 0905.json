[{"date": "2021-06-15 09:05", "url": "https://koronavirus.gov.hu/cikkek/bodo-sandor-gazdasagvedelem-utan-az-ujrainditase-foszerep", "h1": "Bod\u00f3 S\u00e1ndor: a gazdas\u00e1gv\u00e9delem ut\u00e1n az \u00fajraind\u00edt\u00e1s\u00e9 a f\u0151szerep", "body": "\nA gazdas\u00e1gv\u00e9delem ut\u00e1n az \u00fajraind\u00edt\u00e1s\u00e9 a f\u0151szerep - hangoztatta az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a Magyar H\u00edrlapnak.\n\n\nA keddi lapsz\u00e1mban megjelent interj\u00faban Bod\u00f3 S\u00e1ndor azt mondta, hogy a tavaszi foglalkoztatotts\u00e1gi adatok bizakod\u00e1sra adnak okot, a k\u00f6vetkez\u0151 h\u00f3napokban a munkaer\u0151piac \u00e9rdemi fellend\u00fcl\u00e9s\u00e9re sz\u00e1m\u00edtanak. Besz\u00e9lt a V\u00e1llalkoz\u00e1sok munkaer\u0151-t\u00e1mogat\u00e1sa programr\u00f3l is.\n\u00a0\u00a0\u00a0\u00a0A koronav\u00edrus-j\u00e1rv\u00e1ny k\u00fcl\u00f6nb\u00f6z\u0151 m\u00e9rt\u00e9kben \u00e9rintette a nemzetgazdas\u00e1gi \u00e1gakat. A v\u00e1ls\u00e1g a sz\u00e1ll\u00edt\u00e1st, a rakt\u00e1roz\u00e1st, a turizmust \u00e9s a feldolgoz\u00f3ipart viselte meg legjobban - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette: megindult egy \u00e1gazati \u00e1trendez\u0151d\u00e9s. A szektorok k\u00f6z\u00f6tti munkaer\u0151-\u00e1raml\u00e1s nyertesei k\u00f6z\u00e9 sorolhat\u00f3 egyebek mellett a tudom\u00e1nyos tev\u00e9kenys\u00e9g, az \u00e9p\u00edt\u0151ipar \u00e9s az eg\u00e9szs\u00e9g\u00fcgy.\n\u00a0\u00a0\u00a0\u00a0A gazdas\u00e1g \u00fajraind\u00edt\u00e1s\u00e1val ism\u00e9t bev\u00e9telt termelhetnek a j\u00e1rv\u00e1ny miatt neh\u00e9z helyzetbe ker\u00fclt ipar\u00e1gak, a ny\u00e1ri id\u00e9nymunk\u00e1k pedig m\u00e9g tov\u00e1bb n\u00f6velhetik a foglalkoztatotts\u00e1got - hangoztatta Bod\u00f3 S\u00e1ndor. Megjegyezte: a sikeres gazdas\u00e1gv\u00e9delmi int\u00e9zked\u00e9seknek is k\u00f6sz\u00f6nhet\u0151en tart\u00f3san 4,5 milli\u00f3n\u00e1l t\u00f6bben dolgoznak Magyarorsz\u00e1gon.\n\u00a0\u00a0\u00a0\u00a0A j\u00f3l m\u0171k\u00f6d\u0151 magyar modell egyik legf\u0151bb jellemz\u0151je, hogy egyszerre \u00e9l\u00e9nk\u00edti a munkaer\u0151piac keresleti \u00e9s k\u00edn\u00e1lati oldal\u00e1t. A magyar emberek munk\u00e1b\u00f3l szeretn\u00e9nek meg\u00e9lni, nem seg\u00e9lyb\u0151l - jelentette ki.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte, hogy a V\u00e1llalkoz\u00e1sok munkaer\u0151-t\u00e1mogat\u00e1sa program el\u0151sz\u00f6r az alacsony iskolai v\u00e9gzetts\u00e9g\u0171ek \u00e9s a 25 \u00e9v alatti fiatalok elhelyezked\u00e9s\u00e9t seg\u00edtette. J\u00fanius elsej\u00e9t\u0151l azonban sz\u00e9lesebb k\u00f6r sz\u00e1m\u00e1ra \u00e9rhet\u0151 el: minden, legal\u00e1bb egy h\u00f3napja regisztr\u00e1lt \u00e1ll\u00e1skeres\u0151 bekapcsol\u00f3dhat a kezdem\u00e9nyez\u00e9sbe.\n\u00a0\u00a0\u00a0\u00a0A t\u00e1mogat\u00e1s m\u00e9rt\u00e9ke teljes munkaid\u0151s foglalkoztat\u00e1s eset\u00e9n havonta a b\u00e9rk\u00f6lts\u00e9g - vagyis a brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3 - fele, de legfeljebb 100 ezer forint lehet. A foglalkoztat\u00f3k az eddigi \u00f6t helyett hat h\u00f3napig kaphatj\u00e1k a juttat\u00e1st, amelynek \u00f6sszege \u00edgy ak\u00e1r 600 ezer forintra is r\u00faghat.\n\u00a0\u00a0\u00a0\u00a0Az \u00e1ll\u00e1skeres\u0151k b\u00e1rmilyen munkak\u00f6rben elhelyezkedhetnek a program seg\u00edts\u00e9g\u00e9vel. Fontos, hogy a c\u00e9geknek nett\u00f3 l\u00e9tsz\u00e1mb\u0151v\u00edt\u00e9st kell v\u00e9grehajtaniuk. A munkaad\u00f3 azt is v\u00e1llalja, hogy a sz\u00f3ban forg\u00f3 id\u0151szakban k\u00f6z\u00f6s megegyez\u00e9ssel nem sz\u00fcnteti meg a r\u00e9sztvev\u0151 munkaviszony\u00e1t.\n\u00a0\u00a0\u00a0\u00a0A tavaly okt\u00f3ber \u00f3ta el\u00e9rhet\u0151 lehet\u0151s\u00e9g m\u00e1r t\u00f6bb mint 10 ezer fiatal vagy alacsonyabb v\u00e9gzetts\u00e9g\u0171 \u00e1ll\u00e1skeres\u0151t \u00e9rintett, de a kib\u0151v\u00edtett felt\u00e9telekkel ak\u00e1r 60 ezer ember elhelyezked\u00e9s\u00e9t is seg\u00edthetik - mondta Bod\u00f3 S\u00e1ndor a Magyar H\u00edrlapnak.\n\nMTI 2021. j\u00fanius 15\n\n"}]