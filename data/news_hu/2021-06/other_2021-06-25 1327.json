[{"date": "2021-06-25 13:27", "url": "https://koronavirus.gov.hu/cikkek/szijjarto-magyarok-buszkek-lehetnek-hogy-elsokent-nyithatjak-ujra-gazdasagot", "h1": "Szijj\u00e1rt\u00f3: a magyarok b\u00fcszk\u00e9k lehetnek, hogy els\u0151k\u00e9nt nyithatj\u00e1k \u00fajra a gazdas\u00e1got", "body": "\nA magyarok b\u00fcszk\u00e9k lehetnek arra, hogy sikerrel t\u00f6rt\u00e9k le a vil\u00e1gj\u00e1rv\u00e1ny harmadik hull\u00e1m\u00e1t, \u00e9s els\u0151k\u00e9nt nyithatt\u00e1k \u00fajra a magyar gazdas\u00e1got - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a sz\u00e9kesfeh\u00e9rv\u00e1ri HBPO Manufacturing aut\u00f3ipari c\u00e9g beruh\u00e1z\u00e1st t\u00e1mogat\u00f3 okirat\u00e1nak \u00fcnnep\u00e9lyes \u00e1tad\u00e1sakor p\u00e9nteken.\n\n\nA miniszter besz\u00e9d\u00e9ben kiemelte, hogy az orsz\u00e1gban 36 ezerrel t\u00f6bben dolgoznak, mint egy \u00e9vvel ezel\u0151tt, \u00e9s a feln\u0151tt lakoss\u00e1g 65 sz\u00e1zal\u00e9ka be van oltva. Ahogy az orsz\u00e1g \u00e9llovas volt az olt\u00e1sban, \u00e9llovas a gazdas\u00e1g \u00fajranyit\u00e1s\u00e1ban, szeretne \u00e9llovas lenni a gazdas\u00e1g \u00fajraind\u00edt\u00e1s\u00e1ban is - mondta.\n\u00a0\u00a0\u00a0\u00a0Az olyan b\u00e1tor v\u00e1llalatok sz\u00e1m\u00e1ra, mint a HBPO, a korm\u00e1ny\u00a0\u00a0jelent\u0151s p\u00e9nz\u00fcgyi t\u00e1mogat\u00e1st ny\u00fajt ahhoz, hogy n\u00f6velj\u00e9k kapacit\u00e1saikat \u00faj technol\u00f3giai megold\u00e1sokat v\u00e1s\u00e1roljanak. A v\u00e1llalatoknak viszont k\u00f6telezetts\u00e9get kell v\u00e1llalniuk arra n\u00e9zv\u00e9st, hogy nem bocs\u00e1tanak el senkit - jelentette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0Kiemelte: Magyarorsz\u00e1g az elm\u00falt h\u00f3napokban sorra nyerte a nemzetk\u00f6zi v\u00e1llalatok beruh\u00e1z\u00e1sai\u00e9rt foly\u00f3 versenyeket. Ennek nyilv\u00e1nval\u00f3 oka els\u0151sorban a szakk\u00e9pzett munkaer\u0151, de ugyan\u00fagy sz\u00e1m\u00edt\u00e1sba j\u00f6n az a t\u00e9ny is, hogy eur\u00f3pai \u00f6sszevet\u00e9sben m\u00e1r a magyar\u00a0\u00a0gazdas\u00e1gnak kell a legkevesebb korl\u00e1toz\u00f3 int\u00e9zked\u00e9ssel szemben\u00e9znie - tette hozz\u00e1.\n\u00a0\u00a0\u00a0\u00a0A miniszter ismertette: a HBPO Sz\u00e9kesfeh\u00e9rv\u00e1rott \u00e9s Kecskem\u00e9ten hajt v\u00e9gre beruh\u00e1z\u00e1st \u00f6sszesen 774 milli\u00f3 forint \u00e9rt\u00e9kben, ezekkel a beruh\u00e1z\u00e1sokkal a v\u00e1llalatcsoportn\u00e1l Magyarorsz\u00e1gon foglalkoztatott 242 ember munk\u00e1ja v\u00e1lik gyakorlatilag betonbiztoss\u00e1. A korm\u00e1ny ehhez 255 milli\u00f3 forintnyi t\u00e1mogat\u00e1st biztos\u00edtott.\n\u00a0\u00a0\u00a0\u00a0Az aut\u00f3ipar jelenti a magyar gazdas\u00e1g gerincoszlop\u00e1t, az ipari termel\u00e9s 31 sz\u00e1zal\u00e9ka az aut\u00f3iparb\u00f3l sz\u00e1rmazik - hangs\u00falyozta a miniszter. Kulcsk\u00e9rd\u00e9snek nevezte, hogy az els\u0151k\u00f6r\u00f6s besz\u00e1ll\u00edt\u00f3k folyamatosan b\u0151v\u00edts\u00e9k kapacit\u00e1saikat, \u00e9s a nagy multinacion\u00e1lis v\u00e1llalatok sz\u00e1m\u00e1ra a besz\u00e1ll\u00edt\u00f3i l\u00e1ncba min\u00e9l t\u00f6bb magyar v\u00e1llalkoz\u00e1s tudjon bekapcsol\u00f3dni.\n\u00a0\u00a0\u00a0\u00a0A HBPO beruh\u00e1z\u00e1s\u00e1val Sz\u00e9kesfeh\u00e9rv\u00e1ron a Volkswagen csoport sz\u00e1m\u00e1ra gy\u00e1rtott alkatr\u00e9szek gy\u00e1rt\u00e1si kapacit\u00e1sa n\u0151, Kecskem\u00e9ten pedig a Mercedes sz\u00e1m\u00e1ra gy\u00e1rtott front end modulok gy\u00e1rt\u00e1sa b\u0151v\u00fcl.\n\u00a0\u00a0\u00a0\u00a0A n\u00e9met h\u00e1tter\u0171 v\u00e1llalat beruh\u00e1z\u00e1s\u00e1hoz kapcsol\u00f3dva a miniszter meg\u00e1llap\u00edtotta: a n\u00e9met \u00e9s a magyar gazdas\u00e1g ezer sz\u00e1llal k\u00f6t\u0151dik egym\u00e1shoz. Min\u00e9l jobban megy a n\u00e9met gazdas\u00e1gnak, ann\u00e1l jobban megy a magyarnak is, minthogy 6000 ezer n\u00e9met v\u00e1llalat m\u0171k\u00f6dik Magyarorsz\u00e1gon, amelyek 300 ezer magyar embernek adnak munk\u00e1t, csal\u00e1dok sz\u00e1zezreinek kisz\u00e1m\u00edthat\u00f3 meg\u00e9lhet\u00e9st - ismertette.\n\u00a0\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra is, hogy eg\u00e9sz Fej\u00e9r megye b\u00fcszke lehet mag\u00e1ra, mert a beruh\u00e1z\u00e1s\u00f6szt\u00f6nz\u00e9si programban, amelyben a HBPO csoport is r\u00e9szt vett, \u00f6sszesen 60 beruh\u00e1z\u00e1s val\u00f3sul meg 48 milli\u00e1rd forint \u00e9rt\u00e9kben. Ehhez a korm\u00e1ny \u00f6sszesen 19 milli\u00e1rd forintnyi t\u00e1mogat\u00e1st biztos\u00edtott a Fej\u00e9r megyei v\u00e1llalatok sz\u00e1m\u00e1ra. Ezzel 12 500 munkahelyet \u0151riznek meg a megy\u00e9ben, amib\u0151l 8000 k\u00f6zvetlen\u00fcl sz\u00e9kesfeh\u00e9rv\u00e1ri munkahely - mondta a miniszter.\n\n\nMTI 2021. j\u00fanius 25.\n\n"}]