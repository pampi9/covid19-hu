[{"date": "2021-06-16 15:39", "url": "https://koronavirus.gov.hu/cikkek/szijjarto-magyarorszag-junius-24-tol-visszaallitja-belso-schengeni-hatarain-normalis-atjarast", "h1": "Szijj\u00e1rt\u00f3: Magyarorsz\u00e1g j\u00fanius 24-t\u0151l vissza\u00e1ll\u00edtja bels\u0151 schengeni hat\u00e1rain a norm\u00e1lis \u00e1tj\u00e1r\u00e1st", "body": "\nAmennyiben a koronav\u00edrus-vil\u00e1gj\u00e1rv\u00e1ny nem vesz \u00faj, v\u00e1ratlan fordulatot, Magyarorsz\u00e1g j\u00fanius 24-t\u0151l vissza\u00e1ll\u00edtja bels\u0151 schengeni hat\u00e1rain a norm\u00e1lis \u00e1tj\u00e1r\u00e1st - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Magyarorsz\u00e1g pozsonyi nagyk\u00f6vets\u00e9g\u00e9n szerd\u00e1n.\n\n\nA magyar diplom\u00e1cia vezet\u0151je a Sz\u00f6vets\u00e9g n\u00e9ven egyes\u00fclni k\u00e9sz\u00fcl\u0151 h\u00e1rom felvid\u00e9ki p\u00e1rt - a Magyar K\u00f6z\u00f6ss\u00e9g P\u00e1rtja (MKP), a H\u00edd \u00e9s az \u00d6sszefog\u00e1s - eln\u00f6keivel tartott sajt\u00f3t\u00e1j\u00e9koztat\u00f3j\u00e1n besz\u00e9lt err\u0151l.\n\u00a0\u00a0\u00a0\u00a0\"Ez az\u00e9rt j\u00f3, mert a Magyarorsz\u00e1g \u00e9s Szlov\u00e1kia k\u00f6zti 36 hat\u00e1r\u00e1tkel\u0151 k\u00f6z\u00fcl jelenleg csak 19 m\u0171k\u00f6dik, \u00e9s ha siker\u00fcl v\u00e9grehajtani ezt a d\u00f6nt\u00e9st, akkor v\u00e9gre minden hat\u00e1rkeresztez\u0151 \u00faton lehet majd k\u00f6zlekedni a k\u00e9t orsz\u00e1g k\u00f6z\u00f6tt\" - fejtette ki Szijj\u00e1rt\u00f3 P\u00e9ter. Hozz\u00e1tette: a vil\u00e1gj\u00e1rv\u00e1ny m\u00e9g ink\u00e1bb r\u00e1mutatott az egym\u00e1srautalts\u00e1gra, \u00e9s ez\u00e9rt terveik k\u00f6zt szerepel az is, hogy m\u00e1r hamarosan lehet\u0151v\u00e9 teszik, hogy a Magyarorsz\u00e1ggal hat\u00e1ros megy\u00e9kben, r\u00e9gi\u00f3kban \u00e9l\u0151k Magyarorsz\u00e1gon is felvehess\u00e9k a koronav\u00edrus elleni olt\u00e1st.\n\u00a0\u00a0\u00a0\u00a0Ut\u00f3bbival \u00f6sszef\u00fcgg\u00e9sben azt mondta: Magyarorsz\u00e1gon Eur\u00f3pa leggyorsabb \u00e9s legeredm\u00e9nyesebb olt\u00e1si kamp\u00e1nya zajlott le, a feln\u0151tt lakoss\u00e1g j\u00f3val t\u00f6bb, mint 60 sz\u00e1zal\u00e9ka be van oltva, \u00e9s ez\u00e9rt \u00fajabb \u00e9s \u00fajabb l\u00e9p\u00e9seket lehet tenni a norm\u00e1lis \u00e9let fel\u00e9. \"Mi m\u00e1r ink\u00e1bb t\u00f6bb\u00e9, mint kev\u00e9sb\u00e9 vagyunk biztons\u00e1gban\" - mutatott r\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fcl\u00fcgyminiszter besz\u00e9lt a felvid\u00e9ki magyar politikai \u00e9rdekk\u00e9pviselet egys\u00e9ges\u00edt\u00e9si folyamat\u00e1r\u00f3l is, amely az MKP, a H\u00edd \u00e9s az \u00d6sszefog\u00e1s eln\u00f6keivel szerd\u00e1n folytatott egyeztet\u00e9s\u00e9nek egyik t\u00e9m\u00e1ja volt. \u00d6r\u00fcl\u00fcnk annak, hogy a felvid\u00e9ki magyarokat k\u00e9pvisel\u0151 p\u00e1rtok egym\u00e1sra tal\u00e1ltak, \u00e9s szurkolunk nekik, hogy ez az er\u0151egyes\u00edt\u00e9s sikeresen v\u00e9gbemenjen\" - jelentette ki Szijj\u00e1rt\u00f3 P\u00e9ter. Al\u00e1h\u00fazta: ennek a folyamatnak a v\u00e9grehajt\u00e1sa kiz\u00e1r\u00f3lag a h\u00e1rom p\u00e1rton \u00e9s vezet\u0151iken m\u00falik.\n\u00a0\u00a0\u00a0\u00a0A k\u00fcl\u00fcgyminiszter elmondta: a magyar k\u00fclpolitik\u00e1nak mindig f\u00f3kusz\u00e1ban \u00e1llt, hogy j\u00f3 viszonyt alak\u00edtson ki a szomsz\u00e9dos orsz\u00e1gokkal, \u00e9s az, aki megn\u00e9zi a tizenegy-k\u00e9t \u00e9vvel ezel\u0151tti helyzetet, l\u00e1tni fogja, hogy milyen komoly er\u0151fesz\u00edt\u00e9seket kellett tenni annak \u00e9rdek\u00e9ben, hogy most el lehessen mondani, Magyarorsz\u00e1g \u00e9s Szlov\u00e1kia kapcsolata soha nem volt olyan j\u00f3, mint most. \"Ebben a fejl\u0151d\u00e9sben hatalmas szerepet j\u00e1tszott az a t\u00e9ny, hogy ami\u00f3ta mi korm\u00e1nyzunk Magyarorsz\u00e1gon, az\u00f3ta a szlov\u00e1k minisztereln\u00f6k\u00f6k egyre ink\u00e1bb er\u0151forr\u00e1sk\u00e9nt, \u00e9s nem konfliktusforr\u00e1sk\u00e9nt tekint a felvid\u00e9ki magyars\u00e1gra\" - mutatott r\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fcl\u00fcgyminiszter \u00fajs\u00e1g\u00edr\u00f3i k\u00e9rd\u00e9sre elmondta: a magyar-szlov\u00e1k viszonylatban megl\u00e9v\u0151 \u00e9rz\u00e9keny k\u00e9rd\u00e9sek megold\u00e1s\u00e1hoz k\u00f6z\u00f6s sikert\u00f6rt\u00e9netek kellenek. Hozz\u00e1tette: az ilyen lehets\u00e9ges sikert\u00f6rt\u00e9netk\u00e9nt tekintenek az \u00faj infrastruktur\u00e1lis \u00f6sszek\u00f6ttet\u00e9sek megteremt\u00e9s\u00e9re. Ezek sor\u00e1ban sok van folyamatban, \u00e9s az id\u00e9n is lesz olyan, amely befejez\u0151dik, ilyen p\u00e9ld\u00e1ul, hogy a harmadik negyed\u00e9vben elk\u00e9sz\u00fcl a Miskolc \u00e9s Kassa k\u00f6z\u00f6tti aut\u00f3p\u00e1lya.\n\n\nMTI 2021. j\u00fanius 16.\n\n"}]