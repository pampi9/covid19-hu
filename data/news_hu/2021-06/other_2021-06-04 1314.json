[{"date": "2021-06-04 13:14", "url": "https://koronavirus.gov.hu/cikkek/gyorgy-istvan-minden-kulhoni-magyar-regisztralhat-az-oltasra", "h1": "Gy\u00f6rgy Istv\u00e1n: minden k\u00fclhoni magyar regisztr\u00e1lhat az olt\u00e1sra", "body": "\nA k\u00fclhoni, m\u00e9g olt\u00e1sra v\u00e1r\u00f3 magyarok \u00e9s a Magyarorsz\u00e1gon \u00e9l\u0151 k\u00fclf\u00f6ldiek is regisztr\u00e1lhatnak a koronav\u00edrus elleni olt\u00e1sra a\u00a0www.vakcinainfo.gov.hu\u00a0honlapon - jelentette be a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n azt mondta: a k\u00fclf\u00f6ldiek \u00e9s a k\u00fclhoni magyarok olt\u00e1sa j\u00fanius m\u00e1sodik fel\u00e9ben kezd\u0151dhet el; a r\u00e9szletekr\u0151l hamarosan t\u00e1j\u00e9koztat\u00e1st adnak.\n\u00a0\u00a0\u00a0\u00a0A nemzeti \u00f6sszetartoz\u00e1s napja alkalm\u00e1b\u00f3l az \u00e1llamtitk\u00e1r \u00fagy fogalmazott: \"aggaszt\u00f3, hogy ma az a Gyurcs\u00e1ny \u00e1ll a baloldal \u00e9l\u00e9n, aki intenz\u00edv gy\u0171l\u00f6letkamp\u00e1nyt folytatott a k\u00fclhoni magyarok ellen. Ha rajtuk m\u00falna nemhogy olt\u00e1st nem kapn\u00e1nak a k\u00fclhoni magyarok, de m\u00e9g az \u00e1llampolg\u00e1rs\u00e1got is elvenn\u00e9k t\u0151l\u00fck.\"\n\u00a0\u00a0\u00a0\u00a0A baloldallal ellent\u00e9tben a korm\u00e1ny a nemzet elv\u00e1laszthatatlan r\u00e9sz\u00e9nek tekinti a k\u00fclhoni magyars\u00e1got - hangs\u00falyozta, hozz\u00e1f\u0171zve: a korm\u00e1ny szeretn\u00e9 \u0151ket megv\u00e9deni a v\u00edrust\u00f3l, ez\u00e9rt \u00e1ll nyitva a regisztr\u00e1ci\u00f3 lehet\u0151s\u00e9ge el\u0151tt\u00fck is.\n\u00a0\u00a0\u00a0\u00a0Az \u00e1llamtitk\u00e1r besz\u00e1molt arr\u00f3l is, hogy Magyarorsz\u00e1g tov\u00e1bbra is m\u00e1sodik az uni\u00f3s olt\u00e1si ranglist\u00e1n: a lakoss\u00e1g 54 sz\u00e1zal\u00e9ka m\u00e1r megkapta az olt\u00e1st, szemben az uni\u00f3s 39 sz\u00e1zal\u00e9kos \u00e1tlaggal.\n\u00a0\u00a0\u00a0\u00a0A legfrissebb adatok szerint mintegy 5 240 000 embert oltottak m\u00e1r be, k\u00f6z\u00fcl\u00fck t\u00f6bb mint 3,8 milli\u00f3an a m\u00e1sodik adag olt\u00f3anyagot is megkapt\u00e1k.\n\u00a0\u00a0\u00a0\u00a0Az olt\u00e1sra eddig 5 milli\u00f3 267 ezren regisztr\u00e1ltak, 92 sz\u00e1zal\u00e9kukat m\u00e1r be is oltott\u00e1k - tudatta, hozz\u00e1t\u00e9ve: a regisztr\u00e1ci\u00f3 jelenleg 16 \u00e9v felett lehets\u00e9ges, a 16 \u00e9ven aluliak olt\u00e1s\u00e1r\u00f3l k\u00e9s\u0151bb sz\u00fclethet d\u00f6nt\u00e9s.\n\u00a0\u00a0\u00a0\u00a0Gy\u00f6rgy Istv\u00e1n kiemelte: akik m\u00e9g nem oltatt\u00e1k be magukat, nem k\u00e9stek le semmir\u0151l, a regisztr\u00e1ci\u00f3t\u00f3l sz\u00e1m\u00edtva egy-k\u00e9t napon bel\u00fcl mindenki megkaphatja az olt\u00e1st.\n\u00a0\u00a0\u00a0\u00a0Az \u00e1llamtitk\u00e1r azt mondta, hogy vakcinahi\u00e1nyt\u00f3l nem kell tartani: a Pfizert\u0151l 6,5 milli\u00f3, a Modern\u00e1t\u00f3l 1 milli\u00f3, az AstraZenec\u00e1t\u00f3l 5 milli\u00f3, a Janssen vakcin\u00e1b\u00f3l pedig 4 milli\u00f3 adag olt\u00f3anyag v\u00e1rhat\u00f3 a k\u00f6vetkez\u0151 h\u00f3napokban, a megrendelt keleti vakcin\u00e1k pedig m\u00e1r mind meg\u00e9rkeztek.\n\u00a0\u00a0\u00a0\u00a0Az orsz\u00e1gos olt\u00e1si munkacsoport vezet\u0151i tiszts\u00e9g\u00e9t is bet\u00f6lt\u0151 politikus arr\u00f3l is t\u00e1j\u00e9koztat\u00e1st adott, hogy mivel lassan minden regisztr\u00e1ltat beoltanak, a j\u00f6v\u0151ben nincs sz\u00fcks\u00e9g a t\u00f6meges olt\u00e1sra, \u00edgy a m\u00e1sodik olt\u00e1sok bead\u00e1sa ut\u00e1n kevesebb olt\u00f3pont is elegend\u0151 lesz.\n\u00a0\u00a0\u00a0\u00a0Az olt\u00e1sok nem \u00e1llnak le, aki regisztr\u00e1lt, a h\u00e1ziorvos\u00e1n\u00e1l \u00e9s a k\u00f3rh\u00e1zi olt\u00f3pontokon egyar\u00e1nt megkaphatja a vakcin\u00e1t - emelte ki.\n\u00a0\u00a0\u00a0\u00a0Ismertette, hogy a h\u00e1ziorvosi praxisokhoz \u00e9rkez\u0151 heti vakcinasz\u00e1ll\u00edtm\u00e1nyokat ezent\u00fal az orvosok ig\u00e9nyeihez szabj\u00e1k: a megyei olt\u00e1si munkacsoportokhoz beny\u00fajtott k\u00e9r\u00e9sek alapj\u00e1n kapj\u00e1k meg az ig\u00e9nyelt mennyis\u00e9get.\n\u00a0\u00a0\u00a0\u00a0Gy\u00f6rgy Istv\u00e1n elmondta: az online id\u0151pontfoglal\u00f3ban a Sinopharm- \u00e9s a Pfizer-vakcin\u00e1ra stabilan lehet sz\u00e1m\u00edtani, ezekb\u0151l \"b\u0151ven van \u00e9s b\u0151ven lesz\". Korl\u00e1tozott mennyis\u00e9gben Szputnyik olt\u00f3anyagra is lehet id\u0151pontot foglalni, egyes olt\u00f3pontokon pedig a Moderna \u00e9s a Janssen vakcin\u00e1ja is el\u00e9rhet\u0151 - tudatta, hozz\u00e1t\u00e9ve: az AstraZeneca-vakcin\u00e1val jelenleg a m\u00e1sodik k\u00f6r\u00f6s olt\u00e1sokat v\u00e9gzik, de k\u00e9s\u0151bb ism\u00e9t lehet majd els\u0151 olt\u00e1sra haszn\u00e1lni.\n\n\nMTI 2021. j\u00fanius 4.\n\n"}]