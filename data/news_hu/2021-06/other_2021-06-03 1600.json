[{"date": "2021-06-03 16:00", "url": "https://koronavirus.gov.hu/cikkek/szijjarto-targyalasok-kezdodtek-magyar-orosz-vakcinagyartasi-strategiai--egyuttmukodesrol-", "h1": "Szijj\u00e1rt\u00f3: t\u00e1rgyal\u00e1sok kezd\u0151dtek a magyar-orosz vakcinagy\u00e1rt\u00e1si strat\u00e9giai egy\u00fcttm\u0171k\u00f6d\u00e9sr\u0151l ", "body": "\nT\u00e1rgyal\u00e1sok kezd\u0151dtek a strat\u00e9giai egy\u00fcttm\u0171k\u00f6d\u00e9sr\u0151l a magyar nemzeti olt\u00f3anyagk\u00f6zpont \u00e9s az orosz vakcinagy\u00e1rt\u00e1s\u00e9rt felel\u0151s Oroszorsz\u00e1gi K\u00f6zvetlen Befektet\u00e9si Alap (RFPI) k\u00f6z\u00f6tt - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az MTI-nek, miut\u00e1n a Szentp\u00e9terv\u00e1ri Nemzetk\u00f6zi Gazdas\u00e1gi F\u00f3rum alkalm\u00e1b\u00f3l cs\u00fct\u00f6rt\u00f6k\u00f6n tal\u00e1lkozott Gyenyisz Manturov orosz ipari \u00e9s kereskedelmi miniszterrel.\n\n\nMint mondta, elvi meg\u00e1llapod\u00e1s sz\u00fcletett arr\u00f3l, hogy az orosz f\u00e9l technol\u00f3giailag lehet\u0151v\u00e9 teszi a Szputnyik V vagy a t\u00f6bbi orosz olt\u00f3anyag gy\u00e1rt\u00e1s\u00e1t, ha siker\u00fcl lez\u00e1rni a strat\u00e9giai egy\u00fcttm\u0171k\u00f6d\u00e9sr\u0151l sz\u00f3l\u00f3 t\u00e1rgyal\u00e1sokat, amelyek ut\u00e1n a technol\u00f3giai k\u00e9rd\u00e9sek k\u00f6vetkeznek.\n\u00a0\u00a0\u00a0\u00a0\"A l\u00e9nyeg az, hogy mind orosz, mind magyar oldalr\u00f3l nyitotts\u00e1g \u00e9s k\u00e9szs\u00e9g van arra, hogy a nemzeti olt\u00f3anyaggy\u00e1runk orosz licenc alapj\u00e1n is gy\u00e1rthasson majd olt\u00f3anyagot\" - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0R\u00e1mutatott, hogy a magyar olt\u00f3anyaggy\u00e1r 2022 v\u00e9g\u00e9re m\u0171k\u00f6d\u0151k\u00e9pes lesz, most elvi meg\u00e1llapod\u00e1st k\u00f6t\u00f6ttek. Felh\u00edvta a figyelmet arra, hogy az orosz olt\u00f3anyag a vil\u00e1g keleti fel\u00e9n kifejezetten n\u00e9pszer\u0171, az ir\u00e1nta megnyilv\u00e1nul\u00f3 kereslet pedig n\u00f6vekedni fog, amihez megfelel\u0151 m\u00e9ret\u0171 gy\u00e1rt\u00e1si kapacit\u00e1sra lesz sz\u00fcks\u00e9g.\n\u00a0\u00a0\u00a0\u00a0\"Ha Magyarorsz\u00e1g ebb\u0151l profit\u00e1lni tud, akkor szerintem ebbe \u00e9rdemes belev\u00e1gni\" - hangs\u00falyozta a miniszter.\n\u00a0\u00a0\u00a0\u00a0Mint mondta, az alakul\u00f3 olt\u00f3anyaggy\u00e1rt\u00e1si kooper\u00e1ci\u00f3 a kor\u00e1bbi sikeres egy\u00fcttm\u0171k\u00f6d\u00e9s folytat\u00e1sa lesz. M\u00e9ltatta Manturov miniszter szem\u00e9lyes szerep\u00e9t abban, hogy Magyarorsz\u00e1g els\u0151 eur\u00f3pai orsz\u00e1gk\u00e9nt tudott szerz\u0151d\u00e9st k\u00f6tni az orosz vakcina v\u00e1rl\u00e1s\u00e1r\u00f3l, amit az orosz f\u00e9l hat\u00e1rid\u0151re teljes\u00edtett. M\u00e9ltatta, hogy \u00edgy egymilli\u00f3 magyar embernek ny\u00edlt lehet\u0151s\u00e9ge arra, hogy orosz olt\u00f3anyag r\u00e9v\u00e9n ker\u00fclj\u00f6n biztons\u00e1gba, Magyarorsz\u00e1gnak pedig arra, hogy Eur\u00f3p\u00e1ban els\u0151k\u00e9nt nyisson.\n\u00a0\u00a0\u00a0\u00a0Az orosz korm\u00e1ny azon bejelent\u00e9s\u00e9vel kapcsolatban, miszerint j\u00falius 10-\u00e9t\u0151l \u00fajraindul a menetrendszerinti l\u00e9gi k\u00f6zleked\u00e9s Magyarorsz\u00e1g \u00e9s Oroszorsz\u00e1g k\u00f6z\u00f6tt, elmondta: egyel\u0151re azok mehetnek majd be Oroszorsz\u00e1gba, akik beruh\u00e1z\u00e1si, gazdas\u00e1gi, \u00fczleti vagy rokonl\u00e1togat\u00e1si c\u00e9llal \u00e9rkeznek. Kifejezte rem\u00e9ny\u00e9t, hogy a felek hamarosan tov\u00e1bbl\u00e9phetnek enn\u00e9l, \u00e9s k\u00f6lcs\u00f6n\u00f6sen \u00e9s teljesk\u00f6r\u0171en elismerik egym\u00e1s olt\u00e1si igazolv\u00e1ny\u00e1t, amir\u0151l zajlanak az egyeztet\u00e9sek.\nMTI\u00a0\n\n"}]