[{"date": "2021-06-23 14:38", "url": "https://koronavirus.gov.hu/cikkek/szijjarto-minden-tamogatast-megadunk-magyar-cegek-kulpiaci-sikereihez", "h1": "Szijj\u00e1rt\u00f3: minden t\u00e1mogat\u00e1st megadunk a magyar c\u00e9gek k\u00fclpiaci sikereihez", "body": "\nA magyar gazdas\u00e1g Eur\u00f3p\u00e1ban leggyorsabb \u00e9s sikeres \u00fajraind\u00edt\u00e1sa \u00e9rdek\u00e9ben minden t\u00e1mogat\u00e1st megadunk a magyar c\u00e9gek k\u00fclpiaci sikereihez, \u00e9s ebb\u0151l a szempontb\u00f3l kulcster\u00fclet a Nyugat-Balk\u00e1n - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n \u00c9szak-Maced\u00f3ni\u00e1ban, Magyarorsz\u00e1g stipi konzul\u00e1tus\u00e1nak megnyit\u00f3\u00fcnneps\u00e9g\u00e9n.\n\n\u00a0\u00a0\nA politikus eml\u00e9keztetett arra, hogy a korm\u00e1ny strat\u00e9giai d\u00f6nt\u00e9s\u00e9nek k\u00f6sz\u00f6nhet\u0151en Magyarorsz\u00e1g az Eur\u00f3pai Uni\u00f3ban a leggyorsabb olt\u00e1si kamp\u00e1nyt tudta v\u00e9grehajtani, \u00e9s \u00edgy Eur\u00f3p\u00e1ban els\u0151k\u00e9nt tudta \u00fajranyitni gazdas\u00e1g\u00e1t a koronav\u00edrus-j\u00e1rv\u00e1ny ut\u00e1n.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: a magyar v\u00e1llalatok hagyom\u00e1nyosan sikeresek a Nyugat-Balk\u00e1n orsz\u00e1gaiban. A magyar c\u00e9gek nyugat-balk\u00e1ni sikereihez sz\u00fcks\u00e9ges korm\u00e1nyzati d\u00f6nt\u00e9seket pedig m\u00e1r meghozt\u00e1k - tette hozz\u00e1. \u00c9szak-Maced\u00f3nia eset\u00e9ben ez azt jelenti, hogy a magyar Eximbank 115 milli\u00f3 eur\u00f3s hitelkeretet biztos\u00edt magyar \u00e9s \u00e9szak-maced\u00f3n v\u00e1llalatok egy\u00fcttm\u0171k\u00f6d\u00e9s\u00e9hez.\n\u00a0\u00a0\u00a0\u00a0Emellett a stipi konzul\u00e1tus megnyit\u00e1s\u00e1val is a gazdas\u00e1gi kapcsolatokat k\u00edv\u00e1nj\u00e1k er\u0151s\u00edteni - magyar\u00e1zta a k\u00fclgazdas\u00e1gi \u00e9s k\u00fcl\u00fcgyminiszter, hiszen Stip az orsz\u00e1g hetedik legnagyobb \u00e9s egyik legr\u00e9gebbi v\u00e1rosa, amely az orsz\u00e1g keleti r\u00e9sz\u00e9n, kereskedelmi \u00fatvonalak csom\u00f3pontj\u00e1ban fekszik, \u00e9s komoly ipari k\u00f6zpontnak sz\u00e1m\u00edt: a konzul\u00e1tust pedig Danela Arszovszka, az \u00e9szak-maced\u00f3n kereskedelmi kamara eln\u00f6ke vezeti.\n\u00a0\u00a0\u00a0\u00a0Szijj\u00e1rt\u00f3 P\u00e9ter r\u00e1mutatott, hogy a k\u00e9toldal\u00fa gazdas\u00e1gi egy\u00fcttm\u0171k\u00f6d\u00e9s alapjai stabilak, a tavalyi \u00e9vben p\u00e9ld\u00e1ul a v\u00e1ls\u00e1g ellen\u00e9re 38 sz\u00e1zal\u00e9kkal tudt\u00e1k n\u00f6velni a k\u00e9toldal\u00fa kereskedelmi forgalmat, \u00e9s m\u00e1r az idei esztend\u0151 els\u0151 n\u00e9gy h\u00f3napj\u00e1ban is 12 sz\u00e1zal\u00e9kos n\u00f6veked\u00e9st jegyeztek fel. A magyar v\u00e1llalatok \u00e9rdekl\u0151dnek a t\u00e9rs\u00e9g ir\u00e1nt, hiszen az \u00e9szak-maced\u00f3n \u00fczleti f\u00f3rumra tizenk\u00e9t magyar c\u00e9g k\u00e9pvisel\u0151i k\u00eds\u00e9rt\u00e9k el a k\u00fclgazdas\u00e1gi \u00e9s k\u00fcl\u00fcgyminisztert - k\u00f6z\u00f6lte.\n\u00a0\u00a0\u00a0\u00a0Magyarorsz\u00e1g \u00e9s \u00c9szak-Maced\u00f3nia egy\u00fcttm\u0171k\u00f6d\u00e9se k\u00fcl\u00f6n\u00f6sen fontos Budapest sz\u00e1m\u00e1ra - h\u00fazta al\u00e1 Szijj\u00e1rt\u00f3 P\u00e9ter r\u00e1mutatva, hogy Magyarorsz\u00e1gnak \"nemzetbiztons\u00e1gi \u00e9s gazdas\u00e1gi \u00e9rdeke is f\u0171z\u0151dik a Nyugat-Balk\u00e1n eur\u00f3pai uni\u00f3s integr\u00e1ci\u00f3j\u00e1hoz\".\n\u00a0\u00a0\u00a0\u00a0\"Ez az integr\u00e1ci\u00f3s folyamat azonban sajnos f\u00e1jdalmasan lass\u00fa. Az Eur\u00f3pai Uni\u00f3 kezdi elvesz\u00edteni a hitel\u00e9t a b\u0151v\u00edt\u00e9si folyamat tekintet\u00e9ben, \u00e9s sajnos re\u00e1lis lehet annak a vesz\u00e9lye, hogy Nagy-Britannia ut\u00e1n az Eur\u00f3pai Uni\u00f3 elvesz\u00edtheti a Nyugat-Balk\u00e1nt is, hogyha nem kapcsolunk eggyel magasabb sebess\u00e9gi fokozatba\" - k\u00f6z\u00f6lte a t\u00e1rcavezet\u0151, majd arr\u00f3l biztos\u00edtotta a jelenl\u00e9v\u0151ket, hogy Magyarorsz\u00e1g mindent megtesz a Nyugat-Balk\u00e1n integr\u00e1ci\u00f3s folyamat\u00e1nak a felgyors\u00edt\u00e1s\u00e1\u00e9rt.\n\u00a0\u00a0\u00a0\u00a0Szijj\u00e1rt\u00f3 P\u00e9ter felh\u00edvta a figyelmet arra is, hogy Magyarorsz\u00e1g sz\u00e1m\u00e1ra fontos biztons\u00e1gi k\u00e9rd\u00e9s is \u00c9szak-Maced\u00f3nia meger\u0151s\u00edt\u00e9se, az illeg\u00e1lis migr\u00e1ci\u00f3s nyom\u00e1s ugyanis folyamatosan n\u0151. R\u00e1mutatott, hogy \u00c9szak-Maced\u00f3nia d\u00e9li hat\u00e1r\u00e1n is hetente legal\u00e1bb 300 illeg\u00e1lis hat\u00e1r\u00e1tl\u00e9p\u00e9st regisztr\u00e1lnak, \"r\u00e1ad\u00e1sul a NATO Afganiszt\u00e1nb\u00f3l t\u00f6rt\u00e9n\u0151 kivonul\u00e1sa \u00fajabb illeg\u00e1lis migr\u00e1ci\u00f3s hull\u00e1mokat ind\u00edthat meg Eur\u00f3pa ir\u00e1ny\u00e1ba\". \"Nek\u00fcnk, eur\u00f3pai embereknek az az \u00e9rdek\u00fcnk, hogy ezeket a migr\u00e1ci\u00f3s hull\u00e1mokat Eur\u00f3p\u00e1t\u00f3l a lehet\u0151 legt\u00e1volabb \u00e1ll\u00edtsuk meg, \u00e9s ez\u00e9rt mondom, hogy az eur\u00f3pai integr\u00e1ci\u00f3, a Nyugat-Balk\u00e1n eur\u00f3pai integr\u00e1ci\u00f3ja sz\u00e1munkra biztons\u00e1gi k\u00e9rd\u00e9s is, mert csak egy er\u0151s Nyugat-Balk\u00e1n, \u00e9s azon bel\u00fcl egy er\u0151s \u00c9szak-Maced\u00f3nia tudja meg\u00e1ll\u00edtani a migr\u00e1ci\u00f3s hull\u00e1mot\" - er\u0151s\u00edtette meg kor\u00e1bbi szavait a miniszter.\n\u00a0\u00a0\u00a0\u00a0Bujar Osmani \u00e9szak-maced\u00f3n k\u00fcl\u00fcgyminiszter a megnyit\u00f3n k\u00f6z\u00f6lte, a konzul\u00e1tus, rem\u00e9nyei szerint, nagy m\u00e9rt\u00e9kben hozz\u00e1j\u00e1rul majd az orsz\u00e1g keleti vid\u00e9keinek a gazdas\u00e1gi fejleszt\u00e9s\u00e9hez.\n\nMTI 2021. j\u00fanius 23.\n\n"}]