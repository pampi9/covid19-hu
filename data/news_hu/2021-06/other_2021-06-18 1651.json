[{"date": "2021-06-18 16:51", "url": "https://koronavirus.gov.hu/cikkek/szijjarto-53-milliard-forintot-fektet-be-lego-nyiregyhazan", "h1": "Szijj\u00e1rt\u00f3: 53 milli\u00e1rd forintot fektet be a Lego Ny\u00edregyh\u00e1z\u00e1n", "body": "\nA Lego \u00e1llami t\u00e1mogat\u00e1ssal 53 milli\u00e1rd forintb\u00f3l b\u0151v\u00edti a ny\u00edregyh\u00e1zi \u00fczem\u00e9t - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken, a Lego Manufacturing Kft. beruh\u00e1z\u00e1s\u00e1t bejelent\u0151 budapesti sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter k\u00f6z\u00f6lte, hogy a fejleszt\u00e9s 250 \u00faj munkahelyet hoz l\u00e9tre a ny\u00edrs\u00e9gi megyesz\u00e9khelyen, \u00edgy azt a korm\u00e1ny 5,85 milli\u00e1rd forinttal t\u00e1mogatja. \u00c9rt\u00e9ke alapj\u00e1n a Lego beruh\u00e1z\u00e1sa a harmadik legjelent\u0151sebb az ideiek k\u00f6z\u00fcl, \u00e9s a d\u00e1n v\u00e1llalatcsoport a m\u00e1sodik legjelent\u0151sebb \u00fczem\u00e9t \u00e9p\u00edti ki Ny\u00edregyh\u00e1z\u00e1n - hangs\u00falyozta.\n\u00a0\u00a0\u00a0\u00a0A miniszter szerint a vezet\u0151 nemzetk\u00f6zi c\u00e9gek magyarorsz\u00e1gi befektet\u00e9sei is azt bizony\u00edtj\u00e1k, hogy belf\u00f6ld\u00f6n minden felt\u00e9tel adott a magas szint\u0171 termel\u00e9shez. Ebben a rendszerben a korszer\u0171 technol\u00f3gi\u00e1t alkalmaz\u00f3 v\u00e1llalatok, a magyar munkav\u00e1llal\u00f3k teljes\u00edtm\u00e9nye, a fejlett infrastrukt\u00fara, \u00e9s a t\u00e1mogat\u00f3 gazdas\u00e1gpolitika \u00e9ppen olyan t\u00f6k\u00e9letesen illeszkednek egym\u00e1shoz, mint a leg\u00f3kock\u00e1k - fogalmazott.\n\u00a0\u00a0\u00a0\u00a0A befektet\u0151bar\u00e1t gazdas\u00e1gi k\u00f6rnyezetnek ugyanakkor - mint mondta - n\u00e9lk\u00fcl\u00f6zhetetlen eleme a versenyk\u00e9pes ad\u00f3rendszer is, Magyarorsz\u00e1g ez\u00e9rt visszautas\u00edtja az ad\u00f3politik\u00e1j\u00e1t \u00e9r\u0151 kifog\u00e1sokat, nemzet\u00e1llami hat\u00e1sk\u00f6rben akarja tartani az ad\u00f3kivet\u00e9s jog\u00e1t, \u00e9s ragaszkodik az alacsony ad\u00f3kkal megszerzett versenyel\u0151ny\u00e9hez.\n\u00a0\u00a0\u00a0\u00a0A gyors \u00e9s hat\u00e9kony olt\u00e1si program gazdas\u00e1gi el\u0151nyt eredm\u00e9nyezett, de a siker csak akkor lehet tart\u00f3s, ha az orsz\u00e1g a beruh\u00e1z\u00e1sok nemzetk\u00f6zi verseny\u00e9t is megnyeri - tette hozz\u00e1.\n\u00a0\u00a0\u00a0\u00a0A Lego csoport aleln\u00f6ke a befektet\u00e9st azzal indokolta, hogy a v\u00e1llalatcsoport a v\u00e1ls\u00e1g ellen\u00e9re is t\u00f6bb mint 20 sz\u00e1zal\u00e9kkal n\u00f6velte a forgalm\u00e1t tavaly. Jesper Hassellund Mikkelsen hozz\u00e1tette, hogy a ny\u00edregyh\u00e1zi gy\u00e1r a 2014-es megnyit\u00e1s \u00f3ta l\u00e9p\u00e9sr\u0151l l\u00e9p\u00e9sre fejl\u0151d\u00f6tt, \u00e9s most eljuthatott oda, hogy a fr\u00f6ccs\u00f6nt\u0151 kapacit\u00e1sa 50 sz\u00e1zal\u00e9kkal, a csomagol\u00e1si kapacit\u00e1sa pedig 30 sz\u00e1zal\u00e9kkal n\u0151. A ny\u00edregyh\u00e1zi \u00e9p\u00edtkez\u00e9s 2023-ban \u00e9r v\u00e9get, a gy\u00e1r ter\u00fclete t\u00f6bb mint 70 ezer n\u00e9gyzetm\u00e9terrel b\u0151v\u00fcl.\n\u00a0\u00a0\u00a0\u00a0A beruh\u00e1z\u00e1st a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je els\u0151sorban az\u00e9rt \u00fcdv\u00f6z\u00f6lte, mivel - mint mondta - a t\u00e9rs\u00e9gnek a v\u00e1ls\u00e1g ut\u00e1n k\u00fcl\u00f6n\u00f6sen nagy sz\u00fcks\u00e9ge van \u00faj munkahelyekre. Vinnai Gy\u0151z\u0151 (Fidesz) szerint a c\u00e9g megbecs\u00fcli a helyi alkalmazottakat, akik bebizony\u00edtott\u00e1k, hogy a magyar munkaer\u0151 legmagasabb termel\u00e9si sz\u00ednvonal k\u00f6vetelm\u00e9nyeinek is megfelel.\n\u00a0\u00a0\u00a0\u00a0A vil\u00e1gh\u00edr\u0171 d\u00e1n \u00e9p\u00edt\u0151j\u00e1t\u00e9k-gy\u00e1rt\u00f3 magyarorsz\u00e1gi c\u00e9ge 2008-ban j\u00f6tt l\u00e9tre. Nyilv\u00e1nos besz\u00e1mol\u00f3ja szerint a Lego Manufacturing Kft. forgalma 2019-ben meghaladta a 37,5 milli\u00e1rd forintot, 2020-ban pedig megk\u00f6zel\u00edtette a 47 milli\u00e1rd forintot. Mindk\u00e9t \u00e9vben t\u00falnyom\u00f3r\u00e9szt export \u00e9rt\u00e9kes\u00edt\u00e9sb\u0151l sz\u00e1rmazott a bev\u00e9tel. A nyeres\u00e9g tavalyel\u0151tt meghaladta az 1 milli\u00e1rd forintot, tavaly megk\u00f6zel\u00edtette az 1,5 milli\u00e1rd forintot.\n\n\nMTI 2021. j\u00fanius 18.\n\n"}]