[{"date": "2021-06-28 16:33", "url": "https://koronavirus.gov.hu/cikkek/szijjarto-peter-magyarorszag-vakcinat-ad-bosznia-hercegovinanak-es-montenegronak", "h1": "Szijj\u00e1rt\u00f3 P\u00e9ter: Magyarorsz\u00e1g vakcin\u00e1t ad Bosznia-Hercegovin\u00e1nak \u00e9s Montenegr\u00f3nak", "body": "\nMagyarorsz\u00e1g 200-200 ezer koronav\u00edrus elleni vakcin\u00e1t ad Montenegr\u00f3nak \u00e9s Bosznia-Hercegovin\u00e1nak, hogy nagyobb legyen a v\u00e9detts\u00e9g a k\u00e9t orsz\u00e1gban -k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a V4-csoport lengyelorsz\u00e1gi tal\u00e1lkoz\u00f3j\u00e1n, amelyen r\u00e9szt vettek a nyugat-balk\u00e1ni orsz\u00e1gok diplom\u00e1ciai vezet\u0151i is.\n\nSzijj\u00e1rt\u00f3\u00a0P\u00e9ter a nyugat-lengyelorsz\u00e1gi Rogalin kast\u00e9lyban az MTI-nek azt mondta: \"min\u00e9l v\u00e9dettebbek a szomsz\u00e9dok, ann\u00e1l biztons\u00e1gosabb helyzetbe ker\u00fcl Magyarorsz\u00e1g is eg\u00e9szs\u00e9g\u00fcgyi szempontb\u00f3l\".\nA k\u00ednai vakcin\u00e1kat j\u00faliusban sz\u00e1ll\u00edtj\u00e1k a k\u00e9t orsz\u00e1gnak - k\u00f6z\u00f6lte a politikus, al\u00e1h\u00fazva: a Sinopharm olt\u00f3anyag\u00e1t mindk\u00e9t nyugat-balk\u00e1ni orsz\u00e1gban j\u00f3v\u00e1hagyt\u00e1k, Magyarorsz\u00e1gon pedig bebizonyosodott a vakcina eredm\u00e9nyess\u00e9ge, \u00e9s a k\u00ednai gy\u00e1rt\u00f3 \u00e9s korm\u00e1ny is enged\u00e9lyezte az \u00e1tad\u00e1st.\n\"Magyarorsz\u00e1gon mindent megtett\u00fcnk annak \u00e9rdek\u00e9ben, hogy a leggyorsabban tudjuk szavatolni a magyar emberek eg\u00e9szs\u00e9g\u00fcgyi biztons\u00e1g\u00e1t\" - hangs\u00falyozta\u00a0Szijj\u00e1rt\u00f3, utalva arra, hogy a napokban \u00f6t \u00e9s f\u00e9l milli\u00f3 magyar lesz beoltva.\nA miniszter eml\u00e9keztetett arra, hogy a V4-ek \u00e9s a Nyugat-Balk\u00e1n orsz\u00e1gainak diplomat\u00e1i minden \u00e9vben tal\u00e1lkoznak, mert a k\u00e9t t\u00e9rs\u00e9g egym\u00e1sra van utalva.\nEgym\u00e1sra utalts\u00e1g jellemzi az eg\u00e9szs\u00e9gi helyzet mellett a biztons\u00e1got, hiszen az illeg\u00e1lis migr\u00e1ci\u00f3s folyamatokat m\u00e1r a Nyugat-Balk\u00e1non, vagy m\u00e9g azel\u0151tt meg kell \u00e1ll\u00edtani. Igaz ez gazdas\u00e1gi vonatkoz\u00e1sban is, hiszen az Eur\u00f3pai Uni\u00f3 \u00e9s a Nyugat-Balk\u00e1n \u00f6sszes kereskedelmi forgalm\u00e1nak h\u00fasz sz\u00e1zal\u00e9k\u00e1t K\u00f6z\u00e9p-Eur\u00f3pa bonyol\u00edtja le - mondta a miniszter.\n\nMTI\n\n"}]