[{"date": "2021-06-02 10:44", "url": "https://koronavirus.gov.hu/cikkek/bodo-sandor-kormany-60-ezer-ember-elhelyezkedeset-segiti-mintegy-35-milliard-forint", "h1": "Bod\u00f3 S\u00e1ndor: a korm\u00e1ny 60 ezer ember elhelyezked\u00e9s\u00e9t seg\u00edti mintegy 35 milli\u00e1rd forint t\u00e1mogat\u00e1ssal", "body": "\nA korm\u00e1ny a j\u00fanius elsej\u00e9n indult kib\u0151v\u00edtett v\u00e1llalati munkaer\u0151 t\u00e1mogat\u00e1si programban 60 ezer regisztr\u00e1lt \u00e1ll\u00e1skeres\u0151 elhelyezked\u00e9s\u00e9t seg\u00edti mintegy 35 milli\u00e1rd forint t\u00e1mogat\u00e1ssal a k\u00f6vetkez\u0151 h\u00f3napokban - hangs\u00falyozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\n\nFelid\u00e9zte, az eddigi v\u00e1llalati b\u00e9rt\u00e1mogat\u00e1si programok legink\u00e1bb a munkahelyek megv\u00e9d\u00e9s\u00e9r\u0151l sz\u00f3ltak, a kib\u0151v\u00edtett lehet\u0151s\u00e9ggel m\u00e1r az \u00faj munkahelyek l\u00e9trej\u00f6tt\u00e9t seg\u00edtik majd.\n\u00a0\u00a0\u00a0\u00a0Megjegyezte, ez a lehet\u0151s\u00e9g r\u00e9szben m\u00e1r m\u0171k\u00f6d\u00f6tt, a 25 \u00e9v alattiakat, \u00e9s az alacsony iskolai v\u00e9gzetts\u00e9g\u0171eket \u00e9rintette, ezut\u00e1n minden, legal\u00e1bb egy h\u00f3napja regisztr\u00e1lt \u00e1ll\u00e1skeres\u0151 elhelyezked\u00e9s\u00e9t seg\u00edti a korm\u00e1ny havonta legfeljebb 100 ezer forinttal f\u00e9l \u00e9ven kereszt\u00fcl.\n\u00a0\u00a0\u00a0\u00a0A Kossuth R\u00e1di\u00f3 J\u00f3 reggelt Magyarorsz\u00e1g! c\u00edm\u0171 m\u0171sor\u00e1ban Bod\u00f3 S\u00e1ndor elmondta, hogy a m\u00e1jus 31-\u00e9n z\u00e1rult b\u00e9rt\u00e1mogat\u00e1si programban mintegy 200 ezer ember munkahely\u00e9nek meg\u0151rz\u00e9s\u00e9ben seg\u00edtett a korm\u00e1ny. Az \u00e1gazati b\u00e9rt\u00e1mogat\u00e1ssal t\u00f6bb mint 180 ezer munkahely meg\u0151rz\u00e9s\u00e9hez j\u00e1rult hozz\u00e1 a korm\u00e1ny, a kutat\u00e1s-fejleszt\u00e9s ter\u00fclet\u00e9n 28 ezer munkav\u00e1llal\u00f3 munkahely\u00e9t v\u00e9dte meg.\nBod\u00f3 S\u00e1ndor kiemelte, a munkahelyek meg\u0151rz\u00e9s\u00e9t nemcsak b\u00e9rt\u00e1mogat\u00e1ssal seg\u00edtette a korm\u00e1ny, hanem m\u00e1s lehet\u0151s\u00e9gekkel is, k\u00f6zt\u00fck ad\u00f3kedvezm\u00e9nnyel, j\u00e1rul\u00e9kfizet\u00e9si k\u00f6telezetts\u00e9g elenged\u00e9s\u00e9vel, hitelmorat\u00f3riummal.\n\nMTI 2021. j\u00fanius 2., szerda 10:35\n\n"}]