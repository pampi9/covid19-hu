[{"date": "2021-06-30 10:49", "url": "https://koronavirus.gov.hu/cikkek/itm-allamtitkar-legnehezebb-idoszakban-nottek-keresetek", "h1": "ITM \u00e1llamtitk\u00e1r: a legnehezebb id\u0151szakban is n\u0151ttek a keresetek", "body": "\nA legnehezebb, j\u00e1rv\u00e1nyid\u0151szakban is n\u0151ttek a keresetek Magyarorsz\u00e1gon - \u00e9rt\u00e9kelte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a K\u00f6zponti Statisztikai Hivatal (KSH) szerd\u00e1n megjelent adatait az M1 aktu\u00e1lis csatorn\u00e1n.\n\n\nA KSH k\u00f6zl\u00e9se szerint \u00e1prilisban 440 ezer 600 forint volt a teljes munkaid\u0151ben alkalmaz\u00e1sban \u00e1ll\u00f3k brutt\u00f3 \u00e1tlagkeresete, a kedvezm\u00e9nyek n\u00e9lk\u00fcl sz\u00e1molt nett\u00f3 \u00e1tlagkereset pedig 293 000 forint volt, mindkett\u0151 10,1 sz\u00e1zal\u00e9kkal magasabb, mint egy \u00e9vvel kor\u00e1bban.\n\u00a0\u00a0\u00a0\u00a0Bod\u00f3 S\u00e1ndor szerint a kedvez\u0151 adatok azt jelzik, hogy \"t\u00fal vagyunk a nehez\u00e9n\". Hozz\u00e1tette, hogy az adatokat akkor vett\u00e9k fel, amikor - janu\u00e1r \u00e9s \u00e1prilis k\u00f6z\u00f6tt - a j\u00e1rv\u00e1ny miatti legnehezebb id\u0151szakot \u00e9lt\u00fck.\n\u00a0\u00a0\u00a0\u00a0\"Az l\u00e1tszik, hogy a gazdas\u00e1g - mind a versenyszf\u00e9ra, mind a k\u00f6zszf\u00e9ra - nehezen ugyan, de kitart\u00f3, szorgalmas munk\u00e1val, c\u00e9lir\u00e1nyos int\u00e9zked\u00e9sekkel ezt a legnehezebb id\u0151szakot \u00e1tv\u00e9szelte\" - fogalmazott az \u00e1llamtitk\u00e1r.\u00a0\u00a0\n\u00a0\u00a0\u00a0\u00a0Felh\u00edvta a figyelmet, hogy sz\u00e1z h\u00f3napja folyamatosan n\u00f6vekednek a b\u00e9rek Magyarorsz\u00e1gon.\n\u00a0\u00a0\u00a0\u00a0Kit\u00e9rt arra is, a versenyszf\u00e9r\u00e1ban 8,7 sz\u00e1zal\u00e9kos b\u00e9rn\u00f6veked\u00e9s volt, ami azt jelzi, hogy ez a szf\u00e9ra j\u00f3l teljes\u00edtett; a k\u00f6zszf\u00e9r\u00e1ban 12,8 sz\u00e1zal\u00e9kos volt a n\u00f6veked\u00e9s, ami a korm\u00e1nyzati t\u00e1mogat\u00e1soknak is k\u00f6sz\u00f6nhet\u0151 - r\u00e9szletezte Bod\u00f3 S\u00e1ndor.\n\u00a0\u00a0\u00a0\u00a0K\u00e9rd\u00e9sre elmondta azt is, a legmagasabb a b\u00e9rek a p\u00e9nz\u00fcgyi, a tudom\u00e1nyos, a m\u0171szaki \u00e9s a infokommunik\u00e1ci\u00f3s szektorban voltak. Ugyanakkor jelent\u0151s - 35 sz\u00e1zal\u00e9kos - volt a b\u00e9rn\u00f6veked\u00e9s az eg\u00e9szs\u00e9g\u00fcgyben is a korm\u00e1ny d\u00f6nt\u00e9s\u00e9nek k\u00f6sz\u00f6nhet\u0151en - tette hozz\u00e1.\n\u00a0\u00a0\u00a0\u00a0Bod\u00f3 S\u00e1ndor jelent\u0151snek nevezte a k\u00fcl\u00f6nbs\u00e9get a szellemi \u00e9s a fizikai munka ut\u00e1n j\u00e1r\u00f3 b\u00e9rek k\u00f6z\u00f6tt, hiszen az el\u0151bbin\u00e9l az \u00e1tlag 539 ezer forint, az ut\u00f3bbin\u00e1l pedig valamivel t\u00f6bb mint 300 ezer forint.\n\nMTI 2021. j\u00fanius 30.\n\n"}]