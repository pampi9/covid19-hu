[{"date": "2021-06-08 16:17", "url": "https://koronavirus.gov.hu/cikkek/orszagos-tisztifoorvos-veget-ert-jarvany-harmadik-hullama", "h1": "Orsz\u00e1gos tisztif\u0151orvos: v\u00e9get \u00e9rt a j\u00e1rv\u00e1ny harmadik hull\u00e1ma", "body": "\nAz olt\u00e1soknak k\u00f6sz\u00f6nhet\u0151en v\u00e9get \u00e9rt a koronav\u00edrus-j\u00e1rv\u00e1ny harmadik hull\u00e1ma Magyarorsz\u00e1gon - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, mind a j\u00e1rv\u00e1ny\u00fcgyi adatok javulnak, mind a szennyv\u00edzben m\u00e9rt v\u00edruskoncentr\u00e1ci\u00f3 alacsony, ugyanakkor a v\u00edrus tov\u00e1bbra is \"itt van vel\u00fcnk\", \u00e9s az olt\u00e1s felv\u00e9tele a legjobb v\u00e9dekez\u00e9s.\n\u00a0\u00a0\u00a0\u00a0K\u00f6z\u00f6lte: 5 278 680-an kapt\u00e1k meg valamely v\u00e9d\u0151olt\u00e1s els\u0151 adagj\u00e1t, m\u00edg a m\u00e1sodikat 4 027 056 ember. Ezzel az olt\u00e1si ar\u00e1nnyal tov\u00e1bbra is a m\u00e1sodik helyen van Magyarorsz\u00e1g - M\u00e1lta ut\u00e1n - Eur\u00f3p\u00e1ban - f\u0171zte hozz\u00e1.\n\u00a0\u00a0\u00a0\u00a0Ismertet\u00e9se szerint minden olt\u00f3pont m\u0171k\u00f6dik, \u00e9s a vakcinasz\u00e1ll\u00edtm\u00e1nyok is folyamatosan \u00e9rkeznek. Kedden \u00e9s szerd\u00e1n 375 570 Pfizer-, cs\u00fct\u00f6rt\u00f6k\u00f6n 36 ezer Janssen-, p\u00e9nteken 64 800 Moderna-vakcina \u00e9rkezik az orsz\u00e1gba. Regisztr\u00e1ci\u00f3 olt\u00e1sra:\u00a0https://vakcinainfo.gov.hu/\nM\u00fcller Cec\u00edlia k\u00f6z\u00f6lte azt is: kiz\u00e1r\u00f3lag orvosi javaslat alapj\u00e1n, de lehet\u0151v\u00e9 teszik egy m\u00e1sfajta olt\u00e1s felv\u00e9tel\u00e9t annak, akin\u00e9l az els\u0151 adag bead\u00e1sa ut\u00e1n valamilyen reakci\u00f3 l\u00e9p fel. Ez kiz\u00e1r\u00f3lag orvosi javaslatra t\u00f6rt\u00e9nhet - hangs\u00falyozta.\n\u00a0\u00a0\u00a0\u00a0Elhangzott: a 22. h\u00e9ten a koronav\u00edrus szennyv\u00edzben m\u00e9rt \u00f6r\u00f6k\u00edt\u0151anyag\u00e1nak mennyis\u00e9ge orsz\u00e1gos szinten is alacsonyan stagn\u00e1l, de m\u00e9g nem \u00e9ri el a tavaly ny\u00e1ron m\u00e9rt szintet.\n\u00a0\u00a0\u00a0\u00a0Ismertet\u00e9se szerint a vizsg\u00e1lt mint\u00e1k t\u00f6bbs\u00e9g\u00e9ben nem v\u00e1ltozott az \u00f6r\u00f6k\u00edt\u0151anyag mennyis\u00e9ge, tov\u00e1bbra is alacsony a koncentr\u00e1ci\u00f3, Szombathelyen \u00e9s Miskolcon van minim\u00e1lis emelked\u00e9s, m\u00edg Sz\u00e9kesfeh\u00e9rv\u00e1ron \u00e9s Tatab\u00e1ny\u00e1n tov\u00e1bbra is cs\u00f6kken az \u00f6r\u00f6k\u00edt\u0151anyag mennyis\u00e9ge a kor\u00e1bban m\u00e9rt magasabb szinthez k\u00e9pest.\n\u00a0\u00a0\u00a0\u00a0A r\u00e9szletekr\u0151l elmondta, a 22. h\u00e9ten 29 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma az azt megel\u0151z\u0151 h\u00e9thez k\u00e9pest, az elm\u00falt napon 117 \u00faj fert\u0151z\u00f6ttet regisztr\u00e1ltak \u00e9s 17-en haltak bele a fert\u0151z\u00e9s valamely sz\u00f6v\u0151dm\u00e9ny\u00e9be. K\u00f3rh\u00e1zban 591 embert \u00e1polnak, k\u00f6z\u00fcl\u00fck 63-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0A 22. h\u00e9ten az \u00faj fert\u0151z\u00f6ttek 22 sz\u00e1zal\u00e9ka tov\u00e1bbra is a 40-49 \u00e9ves koroszt\u00e1lyb\u00f3l ker\u00fclt ki - mondta a szakember. A ter\u00fcleti eloszl\u00e1st n\u00e9zve a fert\u0151z\u00f6ttek 17 sz\u00e1zal\u00e9ka Pest megyei, 16 sz\u00e1zal\u00e9ka budapesti, 11 sz\u00e1zal\u00e9ka Borsod-Aba\u00faj-Zempl\u00e9n megyei. A legkevesebb fert\u0151z\u00f6tt - 2-2 sz\u00e1zal\u00e9kkal - Tolna \u00e9s Kom\u00e1rom-Esztergom megyei volt.\n\u00a0\u00a0\u00a0\u00a0A 29 sz\u00e1zal\u00e9kos orsz\u00e1gos cs\u00f6kken\u00e9sen bel\u00fcl a legjelent\u0151sebb cs\u00f6kken\u00e9st Kom\u00e1rom-Esztergom megy\u00e9ben m\u00e9rt\u00e9k, itt 60 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma a 22. h\u00e9ten az azt megel\u0151z\u0151 h\u00e9thez k\u00e9pest. Szint\u00e9n nagyar\u00e1ny\u00fa volt a cs\u00f6kken\u00e9s Baranya megy\u00e9ben (55 sz\u00e1zal\u00e9k), Szabolcs-Szatm\u00e1r-Bereg megy\u00e9ben (53 sz\u00e1zal\u00e9k).\n\u00a0\u00a0\u00a0\u00a0M\u00fcller Cec\u00edlia elmondta azt is, hogy eddig 5 milli\u00f3 294 ezren regisztr\u00e1ltak olt\u00e1sra, \u00e9s 92 sz\u00e1zal\u00e9kuk meg is kapta azt.\n\u00a0\u00a0\u00a0\u00a0Olt\u00e1st felvenni nincs k\u00e9s\u0151 - jelezte, hozz\u00e1t\u00e9ve, hogy \"egy kicsit fell\u00e9legezhet\u00fcnk\", de a v\u00edrus jelen van.\n\u00a0\u00a0\u00a0\u00a0Mindenki el\u0151tt nyitott a lehet\u0151s\u00e9g, ha olt\u00e1st szeretne, jelenleg hatf\u00e9le vakcin\u00e1val oltanak. Egyben jelezte, levelet \u00edrt a h\u00e1ziorvosoknak, hogy amennyiben ismernek praxisukban olyan embert, aki m\u00e9g nem regisztr\u00e1lt vagy kapott olt\u00e1st, aj\u00e1nlj\u00e1k fel seg\u00edts\u00e9g\u00fcket.\n\u00a0\u00a0\u00a0\u00a0K\u00e9rd\u00e9sre az orsz\u00e1gos tisztf\u0151orvos besz\u00e9lt arr\u00f3l is, hogy nem t\u00e9rnek el az olt\u00e1si protokollt\u00f3l, teh\u00e1t a fert\u0151z\u00e9sen \u00e1tesettek is k\u00e9t olt\u00e1st kapnak. Hozz\u00e1f\u0171zte: az olt\u00e1s er\u0151teljesebb \u00e9s hosszabban tart\u00f3 v\u00e9detts\u00e9get ad, mint a v\u00edrusfert\u0151z\u00e9s.\n\u00a0\u00a0\u00a0\u00a0Arra a k\u00e9rd\u00e9sre, hogy sz\u00fcks\u00e9g lehet-e egy harmadik d\u00f3zis bead\u00e1s\u00e1ra, M\u00fcller Cec\u00edlia azt v\u00e1laszolta: erre b\u00e1rmelyik olt\u00f3anyagn\u00e1l sz\u00fcks\u00e9g lehet. Ugyanakkor hozz\u00e1tette: erre m\u00e9g nem lehet v\u00e1laszolni. Amennyiben a harmadik olt\u00e1s sz\u00fcks\u00e9gess\u00e9ge tudom\u00e1nyosan beigazol\u00f3dik, Magyarorsz\u00e1g k\u00f6vetni fogja azt.\n\u00a0\u00a0\u00a0\u00a0Jelezte: van elegend\u0151 olt\u00f3anyag, ha m\u00e9gis sz\u00fcks\u00e9gess\u00e9 v\u00e1lik egy harmadik olt\u00e1s.\n\u00a0\u00a0\u00a0\u00a0Megeml\u00edtette azt is, hogy a v\u00edrusvari\u00e1nsokn\u00e1l \u00faj \"nevez\u00e9ktant\" vezettek be, teh\u00e1t m\u00e1r nem a felismer\u00e9s\u00fck f\u00f6ldrajzi helye szerint nevezik a mut\u00e1ci\u00f3kat. \u00cdgy a brit vari\u00e1nst innent\u0151l kezdve alfa-, a d\u00e9l-afrikait b\u00e9ta-, a brazilt gamma-, az indiai mut\u00e1ns delta-vari\u00e1nsnak nevezik.\n\nMTI 2021. j\u00fanius 8.\n\n"}]