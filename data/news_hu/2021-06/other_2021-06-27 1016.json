[{"date": "2021-06-27 10:16", "url": "https://koronavirus.gov.hu/cikkek/szijjarto-magyarorszag-pandemiara-adott-valaszok-tekinteteben-europaban-legsikeresebbnek", "h1": "Szijj\u00e1rt\u00f3: Magyarorsz\u00e1g a pand\u00e9mi\u00e1ra adott v\u00e1laszok tekintet\u00e9ben Eur\u00f3p\u00e1ban a legsikeresebbnek bizonyult", "body": "\nMagyarorsz\u00e1g a pand\u00e9mi\u00e1ra adott v\u00e1laszok tekintet\u00e9ben Eur\u00f3p\u00e1ban mind gazdas\u00e1gi, mind eg\u00e9szs\u00e9g\u00fcgyi szempontb\u00f3l a legsikeresebbnek bizonyult \u2013 nyilatkozta a k\u00fclgazdas\u00e1gi \u00e9s k\u00fcl\u00fcgyminiszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nSzijj\u00e1rt\u00f3 P\u00e9ter a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs munk\u00e1j\u00e1r\u00f3l\u00a0elmondta, hogy az els\u0151 javaslatokat m\u00e1r el\u0151terjesztett\u00e9k ezen a h\u00e9ten a korm\u00e1nynak, \u00e9s azokat a kabinet el is fogadta. A kutat\u00e1sfejleszt\u00e9ssel kapcsolatos beruh\u00e1z\u00e1sok \u00e9rt\u00e9khat\u00e1r\u00e1t 3 milli\u00f3 eur\u00f3r\u00f3l 1 milli\u00f3ra cs\u00f6kkentett\u00e9k, m\u00e1r 10 \u00faj kutat\u00e1sfejleszt\u00e9si munkahely eset\u00e9ben lehet t\u00e1mogat\u00e1st ig\u00e9nyelni - sorolta a miniszter.\nHozz\u00e1tette: biztos\u00edtott\u00e1k az exportfejleszt\u00e9shez sz\u00fcks\u00e9ges rugalmasabb jogszab\u00e1lyokat az Eximbank sz\u00e1m\u00e1ra, \u00edgy \u00fajabb, a magyar export fejleszt\u00e9s\u00e9hez sz\u00fcks\u00e9ges utak ny\u00edltak meg, \u00e9s a magyar v\u00e1llalatok k\u00fclf\u00f6ldi beruh\u00e1z\u00e1saihoz sz\u00fcks\u00e9ges t\u00e1mogat\u00e1si rendszer is l\u00e9trehozt\u00e1k, valamint a munkav\u00e1llal\u00e1ssal kapcsolatos szab\u00e1lyokat is k\u00f6nny\u00edtett\u00e9k, hogy m\u00e9g t\u00f6bb munkahelyet hozhassanak l\u00e9tre.\n\n"}]