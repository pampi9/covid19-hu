[{"date": "2021-06-04 09:06", "url": "https://koronavirus.gov.hu/cikkek/orban-viktor-magyarorszag-az-egyetlen-az-unioban-ahol-nincs-vakcinahiany", "h1": "Orb\u00e1n Viktor: Magyarorsz\u00e1g az egyetlen az uni\u00f3ban, ahol nincs vakcinahi\u00e1ny", "body": "\nMagyarorsz\u00e1g az egyetlen az Eur\u00f3pai Uni\u00f3ban, ahol nem vakcinahi\u00e1ny, hanem vakcinab\u0151s\u00e9g van; t\u00f6bb olt\u00f3anyagunk van, mint amennyien jelentkeznek olt\u00e1sra - jelentette ki Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nMagyarorsz\u00e1gon vakcinab\u0151s\u00e9g van, a teljes magyar n\u00e9pess\u00e9g 54% megkapta m\u00e1r az olt\u00e1st.\nA korm\u00e1nyf\u0151 azt mondta, a teljes magyar n\u00e9pess\u00e9g 54 sz\u00e1zal\u00e9ka megkapta m\u00e1r az els\u0151 olt\u00e1st, 38 sz\u00e1zal\u00e9ka pedig a m\u00e1sodikat is. \u00a0\u00a0\u00a0\u00a0Cs\u00fct\u00f6rt\u00f6k\u00f6n t\u00f6bb mint 11 ezer ember kapott els\u0151 olt\u00e1st, m\u00e1sodikat pedig t\u00f6bb mint 81 ezer, 26-an haltak meg, 269 \u00faj fert\u0151z\u00f6ttet regisztr\u00e1ltak. Meredeken cs\u00f6kken, most 64 ezer a betegek sz\u00e1ma - k\u00f6z\u00f6lte. Orb\u00e1n Viktor hangs\u00falyozta: Magyarorsz\u00e1g az egyetlen olyan orsz\u00e1g az EU-ban, ahol nem vakcinahi\u00e1ny, hanem vakcinab\u0151s\u00e9g van, azaz t\u00f6bb az olt\u00f3anyag, mint amennyien jelentkeznek olt\u00e1sra. \u00a0\u00a0\u00a0\u00a0\nId\u0151t, szabads\u00e1got \u00e9s p\u00e9nzt nyer\u00fcnk azzal hogy az olt\u00e1si strat\u00e9gia j\u00f3l siker\u00fclt.\u00a0\nAz \u00e9v v\u00e9gig nemcsak, hogy \u00edgy marad, hanem m\u00e9g ink\u00e1bb eltol\u00f3dnak ebbe az ir\u00e1nyba az ar\u00e1nyok, hiszen csak nyugati olt\u00e1sokb\u00f3l t\u00f6bb mint 16,6 milli\u00f3 adag lesz - tette hozz\u00e1.Kijelentette: Magyarorsz\u00e1g \"olt\u00e1sbiztons\u00e1gban\" van, \u00edgy egy esetleges k\u00f6vetkez\u0151 hull\u00e1m eset\u00e9n, vagy ha kider\u00fclne, hogy a beadott vakcin\u00e1k m\u00e9gsem ny\u00fajtanak v\u00e9detts\u00e9get egy \u00e9vig vagy kilenc h\u00f3napig, hanem csak r\u00f6videbb ideig, akkor is be tudnak k\u00e9tszer oltani mindenkit, aki jelentkezik.\nId\u0151t, szabads\u00e1got \u00e9s p\u00e9nzt nyer\u00fcnk azzal hogy az olt\u00e1si program j\u00f3l siker\u00fclt - emelte ki a minisztereln\u00f6k.\nAz egy\u00e9ni felel\u0151ss\u00e9g szakasz\u00e1ban vagyunk, most m\u00e1r csak az egy\u00e9nen m\u00falik, hogy ki mikor van beoltva.\u00a0\nOrb\u00e1n Viktor kit\u00e9rt arra, hogy 2,5 milli\u00f3 ember m\u00e9g nem regisztr\u00e1lt. \u0150ket arra biztatta, min\u00e9l el\u0151bb tegy\u00e9k ezt meg. \u00a0\u00a0\u00a0\u00a0Magyarorsz\u00e1g \u00e1t fog \u00e1llni a t\u00f6megesr\u0151l a k\u00e9szenl\u00e9ti olt\u00e1sra: n\u00e9h\u00e1ny olt\u00f3helyet tartanak majd fenn, aki olt\u00e1st akar, az ott kapja meg - k\u00f6z\u00f6lte. \u00dagy v\u00e9lte: nem \u00e9szszer\u0171 fenntartani tov\u00e1bbra is a jelenleg m\u0171k\u00f6d\u0151, ugyanakkor az orvosokat \u00e9s k\u00f3rh\u00e1zakat rendk\u00edv\u00fcl megterhel\u0151 olt\u00e1si rendszert. Mindenkit arra k\u00e9rt, hogy ha nem a k\u00e9s\u0151bbi, neh\u00e9zkesebb olt\u00e1si rendben akar r\u00e9szt venni, akkor a k\u00f6vetkez\u0151 n\u00e9h\u00e1ny napban vegye fel a vakcin\u00e1t. A korm\u00e1nyf\u0151 hangs\u00falyozta: eddig az \u00e1llam felel\u0151ss\u00e9ge volt, ahogy az olt\u00e1si program j\u00f3l siker\u00fclj\u00f6n, mostant\u00f3l kezdve viszont egy\u00e9ni felel\u0151ss\u00e9g van.\u00a0\u00a0Az embereken m\u00falik, hogy felveszik-e az olt\u00e1st, de a k\u00f6vetkezm\u00e9nyek\u00e9rt az \u00e1llam nem tud felel\u0151ss\u00e9get v\u00e1llalni - k\u00f6z\u00f6lte a korm\u00e1nyf\u0151, hozz\u00e1t\u00e9ve, hogy mindenkit el fognak l\u00e1tni, ha megbetegszik. A gyerekek olt\u00e1s\u00e1r\u00f3l a minisztereln\u00f6k azt mondta: nem l\u00e1tja, hogy a magyar tudom\u00e1nyos k\u00f6z\u00f6ss\u00e9gben - amelynek a v\u00e9lem\u00e9nye perd\u00f6nt\u0151 ebben az \u00fcgyben - ez a vita hamarabb nyugv\u00f3pontra jutna, mint a ny\u00e1r v\u00e9ge. Ez\u00e9rt akkor lehet majd d\u00f6nteni arr\u00f3l, hogy ind\u00edtanak-e olt\u00e1si kamp\u00e1nyt vagy minden sz\u00fcl\u0151 a saj\u00e1t felel\u0151ss\u00e9g\u00e9re oltathatja be a gyerek\u00e9t. Jelenleg a kiskor\u00fa gyerekeket a v\u00e9detts\u00e9gi igazolv\u00e1nnyal rendelkez\u0151 sz\u00fcl\u0151k b\u00e1rhova magukkal vihetik, ezzel a szab\u00e1lyoz\u00e1si helyzettel \u00e9rdemes elmenni a ny\u00e1r v\u00e9g\u00e9gig - fogalmazott.\nMagyarorsz\u00e1g folytatja a k\u00e9toldal\u00fa meg\u00e1llapod\u00e1sok megk\u00f6t\u00e9s\u00e9t az olt\u00e1si igazolv\u00e1nyok k\u00f6lcs\u00f6n\u00f6s elfogad\u00e1sr\u00f3l.\u00a0\nAz olt\u00e1si igazolv\u00e1nyok k\u00fclf\u00f6ldi elfogad\u00e1s\u00e1r\u00f3l azt mondta: Magyarorsz\u00e1g folytatja a k\u00e9toldal\u00fa meg\u00e1llapod\u00e1sok megk\u00f6t\u00e9s\u00e9t, mert nem tudhat\u00f3, hogy az eur\u00f3pai olt\u00e1si igazolv\u00e1ny - amelynek hat\u00e1ly\u00e1t j\u00falius 1-j\u00e9t\u0151l \u00e1llap\u00edtott\u00e1k meg - m\u0171k\u00f6dik-e vagy sem. Orb\u00e1n Viktor k\u00f6z\u00f6lte: p\u00e1rtolja, hogy legyen k\u00f6z\u00f6s eur\u00f3pai k\u00e1rtya, de fontos, hogy addig nemzeti hat\u00e1sk\u00f6rben gondoskodjanak a szabad utaz\u00e1sr\u00f3l. J\u00fanius 15-\u00e9ig a magyar k\u00e1rtya digit\u00e1lis v\u00e1ltozat\u00e1ra is felvisznek plusz adatokat - a m\u00e1sodik olt\u00e1s id\u0151pontj\u00e1t \u00e9s a vakcina t\u00edpus\u00e1t -, \u00edgy a magyar igazolv\u00e1ny szinkronban lesz az eur\u00f3paival - k\u00f6z\u00f6lte. A korm\u00e1nyf\u0151 bejelentette: p\u00e9ntek d\u00e9lut\u00e1n meghat\u00e1rozz\u00e1k azt az id\u0151pontot, amikort\u00f3l az \u00f6nkorm\u00e1nyzati k\u00e9pvisel\u0151-test\u00fcletek is vissza\u00e1llhatnak a norm\u00e1lis m\u0171k\u00f6d\u00e9sre.\n\nA nemzeti \u00f6sszetartoz\u00e1s napj\u00e1r\u00f3l.\u00a0\nA nemzeti \u00f6sszetartoz\u00e1s napj\u00e1val kapcsolatban kijelentette: az Orsz\u00e1ggy\u0171l\u00e9s tizenegy \u00e9ve \u00fagy d\u00f6nt\u00f6tt, hogy az \"orsz\u00e1gveszt\u00e9s napj\u00e1b\u00f3l\", Trianonb\u00f3l a nemzeti \u00f6sszetartoz\u00e1s napj\u00e1t pr\u00f3b\u00e1lja kialak\u00edtani, \u00e9s \"a r\u00e1nk dob\u00e1lt k\u0151b\u0151l l\u00e9pcs\u0151t\", a h\u00e1tr\u00e1nyb\u00f3l el\u0151nyt akar \u00e9p\u00edteni.\nA magyar nemzet megmaradt, azok, akiket elszak\u00edtottak t\u0151l\u00fcnk fizikai val\u00f3jukban, l\u00e9lekben mindig is vel\u00fcnk maradtak - mondta Orb\u00e1n Viktor. A korm\u00e1nyf\u0151 kijelentette, van egy nagy nemzet, amely messze t\u00falny\u00falik az orsz\u00e1ghat\u00e1rokon. \u00c9s ennek a lelki k\u00f6z\u00f6ss\u00e9gnek a meg\u0151rz\u00e9se - az elm\u00falt neh\u00e9z sz\u00e1z \u00e9v ellen\u00e9re - m\u00e9gis csak siker\u00fclt - hangoztatta. Orb\u00e1n Viktor azt mondta, hogy a nemzeti \u00f6sszetartoz\u00e1s gondolata er\u0151s, er\u0151sebb mint a kor\u00e1bbi \u00e9vtizedekben b\u00e1rmikor is volt. \u00a0\u00a0\u00a0\u00a0Mik\u00f6zben nem fogjuk elfelejteni mindazt, ami t\u00f6rt\u00e9nt, nem akarjuk \u00f6r\u00f6kre veres\u00e9gre \u00edt\u00e9lt n\u00e9pnek tekinteni magunkat. Er\u0151sek, sikeresek akarunk lenni, r\u00e9szben azok is vagyunk. Mi\u00e9rt \u00edt\u00e9ln\u00e9nk magunkat veres\u00e9gtudatra? - fogalmazott a minisztereln\u00f6k. Kider\u00fclt - folytatta -, hogy a szomsz\u00e9daink is, akikkel Trianon ok\u00e1n van is sz\u00e1mos vit\u00e1nk az ott \u00e9l\u0151 magyarok jogait illet\u0151en, az er\u0151t \u00e9s a sikert respekt\u00e1lj\u00e1k. Ami\u00f3ta siker\u00fclt meger\u0151s\u00f6dn\u00fcnk, az\u00f3ta jav\u00edtottuk a szomsz\u00e9dainkkal a viszonyt. Egyre t\u00f6bb szomsz\u00e9dunkkal egyre jobb kapcsolatban vagyunk, nem ellenfeleket gy\u0171jt\u00fcnk, hanem bar\u00e1tokat - jelentette ki Orb\u00e1n Viktor. A jelenlegi bonyolult nemzetk\u00f6zi rendszerben nem arra kell t\u00f6rekedni, hogy Magyarorsz\u00e1g egyik vagy m\u00e1sik hatalom mell\u00e9 \u00e1lljon, hanem arra, hogy a \"saj\u00e1t utunkat j\u00e1rjuk\" - fogalmazott.\u00a0\n\n"}]