[{"date": "2021-06-22 15:32", "url": "https://koronavirus.gov.hu/cikkek/itm-jelentos-forrasok-es-megujult-szolgaltatasok-vallalkozasfejlesztesben", "h1": "ITM: jelent\u0151s forr\u00e1sok \u00e9s meg\u00fajult szolg\u00e1ltat\u00e1sok a v\u00e1llalkoz\u00e1sfejleszt\u00e9sben", "body": "\nA korm\u00e1ny a j\u00e1rv\u00e1ny ut\u00e1ni \u00fajraindul\u00e1shoz 587 milli\u00e1rd forint v\u00e1llalkoz\u00e1sfejleszt\u00e9si forr\u00e1st, 2000 milli\u00e1rd forint \u00e1llamilag t\u00e1mogatott kedvezm\u00e9nyes hitelt \u00e9s t\u0151k\u00e9t biztos\u00edt a c\u00e9gek sz\u00e1m\u00e1ra, valamint meg\u00faj\u00edtotta a v\u00e1llalkoz\u00e1sfejleszt\u00e9s eszk\u00f6zt\u00e1r\u00e1t is - mondta Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r a V\u00e1llalkoz\u00e1sfejleszt\u00e9si Tan\u00e1cs keddi, online megtartott \u00fcl\u00e9s\u00e9n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nye szerint.\n\n\u00a0\nAz \u00e1llamtitk\u00e1r el\u0151ad\u00e1s\u00e1ban hangs\u00falyozta, hogy a k\u00f6vetkez\u0151 1,5 \u00e9vben annyi v\u00e1llalkoz\u00e1snak tudnak majd seg\u00edteni, mint amennyit az elm\u00falt 30 \u00e9vben 15 \u00e9ves peri\u00f3dusokban el\u00e9rtek. A visszajelz\u00e9sek alapj\u00e1n a v\u00e1llalkoz\u00f3k sz\u00e1m\u00e1ra a legfontosabb szempontok a gyorsas\u00e1g, a likvidit\u00e1s \u00e9s az \u00fctemezetts\u00e9g, amiket be\u00e9p\u00edtettek a v\u00e1llalkoz\u00e1sfejleszt\u00e9si programokba. \u00cdgy a kor\u00e1bbi 3-5 h\u00f3nappal szemben a beruh\u00e1z\u00e1s\u00f6szt\u00f6nz\u0151 p\u00e1ly\u00e1zatok \u00e1tfut\u00e1si ideje 45-60 napra r\u00f6vid\u00fcl. Ezzel egyidej\u0171leg a likvidit\u00e1sukat seg\u00edtve a t\u00e1mogat\u00e1s 100 sz\u00e1zal\u00e9k\u00e1t megkaphatj\u00e1k el\u0151legk\u00e9nt \u00e9s az \u00f6ner\u0151 finansz\u00edroz\u00e1s\u00e1hoz 0 sz\u00e1zal\u00e9kos Sz\u00e9chenyi-k\u00e1rtya hitelt vehetnek ig\u00e9nybe. Tov\u00e1bb\u00e1 \u00fctemezetten jelennek meg a programok, hogy a v\u00e1llalkoz\u00e1sok el\u0151re tudjanak tervezni \u00e9s a sz\u00e1mukra legink\u00e1bb megfelel\u0151 felh\u00edv\u00e1sra p\u00e1ly\u00e1zzanak.\n\u00a0\u00a0\u00a0\u00a0Ezen t\u00fal tov\u00e1bbi szolg\u00e1ltat\u00e1sok seg\u00edtik a v\u00e1llalkoz\u00e1sokat, hogy a rendelkez\u00e9s\u00fckre bocs\u00e1tott forr\u00e1sokat a lehet\u0151 leghat\u00e9konyabban tudj\u00e1k felhaszn\u00e1lni. Az \u00e1llamtitk\u00e1r ezek k\u00f6z\u00fcl kiemelte a v\u00e1llalkoz\u00f3i inform\u00e1ci\u00f3s port\u00e1lt (Vali), aminek seg\u00edts\u00e9g\u00e9vel a v\u00e1llalkoz\u00e1sok szem\u00e9lyre szabottan \u00e9rhetik el a rendelkez\u00e9s\u00fckre \u00e1ll\u00f3 lehet\u0151s\u00e9geket - \u00edrt\u00e1k.\n\u00a0\u00a0\u00a0\u00a0Az \u00fcl\u00e9sen r\u00e9szt vev\u0151 szakmai szervezetek elismer\u0151en sz\u00f3ltak a Vali-r\u00f3l \u00e9s hangs\u00falyozt\u00e1k, hogy egy olyan, kimagasl\u00f3 magyar innov\u00e1ci\u00f3, amelyet j\u00f3 sz\u00edvvel aj\u00e1nlanak a c\u00e9gek sz\u00e1m\u00e1ra - \u00e1ll a k\u00f6zlem\u00e9nyben.\n\u00a0\u00a0\u00a0\u00a0Gy\u00f6rgy L\u00e1szl\u00f3 kit\u00e9rt arra, hogy elindult a Modern minta\u00fczemek program is, amelynek c\u00e9lja, hogy a v\u00e1llalkoz\u00f3k m\u0171k\u00f6d\u00e9s k\u00f6zben tekinthess\u00e9k meg a legmodernebb technol\u00f3gi\u00e1kat, \u00edgy a gyakorlatban l\u00e1thatj\u00e1k a fejl\u0151d\u00e9s\u00fcket szolg\u00e1l\u00f3 megold\u00e1sokat, a hazai nagyv\u00e1llalatok pedig \u00f6r\u00f6mmel \u00e9s k\u00e9szs\u00e9gesen nyitott\u00e1k meg kapuikat az \u00e9rdekl\u0151d\u0151k el\u0151tt - tett\u00e9k hozz\u00e1.\n\u00a0\u00a0\u00a0\u00a0Steiner Attila k\u00f6rforg\u00e1sos gazdas\u00e1g fejleszt\u00e9s\u00e9\u00e9rt, energia- \u00e9s kl\u00edmapolitik\u00e1\u00e9rt felel\u0151s \u00e1llamtitk\u00e1r el\u0151ad\u00e1s\u00e1ban a k\u00f6zlem\u00e9ny szerint elmondta: a korm\u00e1ny kiemelt c\u00e9lja a k\u00f6rnyezeti szempontok \u00e9rv\u00e9nyes\u00edt\u00e9se a hazai gazdas\u00e1gi fejl\u0151d\u00e9sben, ez\u00e9rt 2020 febru\u00e1rban konkr\u00e9t int\u00e9zked\u00e9sekkel meghirdette a Kl\u00edma- \u00e9s term\u00e9szetv\u00e9delmi akci\u00f3tervet.\n\u00a0\u00a0\u00a0\u00a0Hozz\u00e1tette, nagyon fontos, hogy a v\u00e1llalkoz\u00e1sok a j\u00f6v\u0151 z\u00f6ld technol\u00f3gi\u00e1iba tudjanak fektetni, mert \u00edgy lehet meger\u0151s\u00edteni a munkahelyeket \u00e9s \u00fajakat teremteni, illetve hozz\u00e1j\u00e1rulni a b\u00e9rek n\u00f6veked\u00e9s\u00e9hez Magyarorsz\u00e1gon. Megeml\u00edtette tov\u00e1bb\u00e1, hogy a Helyre\u00e1ll\u00edt\u00e1si \u00e9s ellen\u00e1ll\u00f3k\u00e9pess\u00e9gi terv seg\u00edts\u00e9g\u00e9vel (RRF) a koronav\u00edrus-vil\u00e1gj\u00e1rv\u00e1ny t\u00e1rsadalmi \u00e9s gazdas\u00e1gi hat\u00e1sa enyh\u00edthet\u0151, \u00e9s hozz\u00e1j\u00e1rul ahhoz, hogy\u00a0\u00a0a magyar gazdas\u00e1g fenntarthat\u00f3bb\u00e1 v\u00e1ljon, \u00e9s felk\u00e9sz\u00fclj\u00f6n a z\u00f6ld \u00e9s a digit\u00e1lis \u00e1t\u00e1ll\u00e1sra - \u00e1ll a k\u00f6zlem\u00e9nyben.\n\nMTI 2021. j\u00fanius 22.\n\n"}]