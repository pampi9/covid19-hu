[{"date": "2021-06-04 12:07", "url": "https://koronavirus.gov.hu/cikkek/schanda-ismet-lehet-tartani-diplomaosztokat", "h1": "Schanda: ism\u00e9t lehet tartani diplomaoszt\u00f3kat", "body": "\nAz egyetemek megrendezhetik a diploma\u00e1tad\u00f3kat - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) strat\u00e9giai \u00e9s parlamenti \u00e1llamtitk\u00e1ra p\u00e9nteken.\n\n\nSchanda\u00a0Tam\u00e1s a k\u00f6z\u00f6ss\u00e9gi oldal\u00e1n azt \u00edrta, az elm\u00falt id\u0151szak megterhel\u0151 volt a fiataloknak is, hiszen a koronav\u00edrus-j\u00e1rv\u00e1ny miatt f\u0151k\u00e9nt digit\u00e1lisan zajlott az oktat\u00e1s. A hat\u00e9kony v\u00e9dekez\u00e9s \u00e9rdek\u00e9ben kevesebbet tal\u00e1lkozhattak bar\u00e1taikkal \u00e9s a sz\u00f3rakoz\u00e1si, kikapcsol\u00f3d\u00e1si lehet\u0151s\u00e9geik is korl\u00e1tozottak voltak.\n\u00a0\u00a0\u00a0\u00a0Hozz\u00e1tette: a Magyarorsz\u00e1gon beoltottak sz\u00e1ma jelent\u0151sen meghaladta az \u00f6tmilli\u00f3t, a magyar emberek t\u00f6bb mint fele m\u00e1r v\u00e9dett. Az Eur\u00f3p\u00e1ban m\u00e1sodik legmagasabb \u00e1toltotts\u00e1gnak k\u00f6sz\u00f6nhet\u0151en megkezd\u0151d\u00f6tt a vesz\u00e9lyhelyzeti int\u00e9zked\u00e9sek fokozatos felold\u00e1sa, kinyithattak az \u00e9ttermek, uszod\u00e1k, sz\u00f3rakoz\u00f3helyek, a j\u00e1rv\u00e1ny\u00fcgyi el\u0151\u00edr\u00e1sok szerint nagyobb rendezv\u00e9nyek is megtarthat\u00f3k.\n\u00a0\u00a0\u00a0\u00a0\"Nagy \u00f6r\u00f6mmel jelentem be, hogy az egyetemek megrendezhetik a diploma\u00e1tad\u00f3kat, \u00edgy v\u00e1rhat\u00f3an k\u00f6zel 50 ezer v\u00e9gz\u0151s hallgat\u00f3 \u00fcnnepelheti m\u00e9lt\u00f3 m\u00f3don fels\u0151fok\u00fa tanulm\u00e1nyai lez\u00e1r\u00e1s\u00e1t\" - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Schanda\u00a0Tam\u00e1s felh\u00edvta a figyelmet arra, hogy a rendezv\u00e9nyek szervez\u0151inek be kell tartaniuk \u00e9s tartatniuk az aktu\u00e1lisan hat\u00e1lyos j\u00e1rv\u00e1ny\u00fcgyi int\u00e9zked\u00e9seket. Az \u00e1llamtitk\u00e1r a fiatalokat arra k\u00e9rte, ha m\u00e9g nem tett\u00e9k volna, oltass\u00e1k be magukat, hogy teljesen felszabadultan vak\u00e1ci\u00f3zhassanak a ny\u00e1ron.\n\nMTI 2021. j\u00fanius 4.\n\n"}]