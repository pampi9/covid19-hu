[{"date": "2021-06-08 09:23", "url": "https://koronavirus.gov.hu/cikkek/szijjarto-magyarorszag-szazezer-adag-oltoanyaggal-segiti-zold-foki-koztarsasagot", "h1": "Szijj\u00e1rt\u00f3: Magyarorsz\u00e1g sz\u00e1zezer adag olt\u00f3anyaggal seg\u00edti a Z\u00f6ld-foki K\u00f6zt\u00e1rsas\u00e1got", "body": "\nMagyarorsz\u00e1g sz\u00e1zezer adag koronav\u00edrus elleni olt\u00f3anyaggal seg\u00edti a Z\u00f6ld-foki K\u00f6zt\u00e1rsas\u00e1got - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter kedden az MTI-vel.\n\n\nAz afrikai orsz\u00e1gb\u00f3l nyilatkoz\u00f3 Szijj\u00e1rt\u00f3 P\u00e9ter kiemelte: Magyarorsz\u00e1gon van m\u00e1r el\u00e9g olt\u00f3anyag, be tudnak oltani mindenkit, aki regisztr\u00e1lt, \u00edgy megvan a lehet\u0151s\u00e9g arra is, hogy seg\u00edtsenek azoknak, akik neh\u00e9z helyzetben vannak.\n\u00a0\u00a0\u00a0\u00a0A Z\u00f6ld-foki K\u00f6zt\u00e1rsas\u00e1g strat\u00e9giai partnere Magyarorsz\u00e1gnak - hangs\u00falyozta -, \u00e9s mivel \u00e1toltotts\u00e1gban nem \u00e1llnak t\u00fal j\u00f3l, a magyar korm\u00e1ny \u00fagy d\u00f6nt\u00f6tt, hogy k\u00e9r\u00e9s\u00fckre seg\u00edts\u00e9get ny\u00fajt nekik. A magyar sz\u00e1ll\u00edtm\u00e1ny sz\u00e1zezer AstraZeneca-vakcina, amellyel \u00f6tvenezer embert tudnak beoltani.\n\u00a0\u00a0\u00a0\u00a0Ez hozz\u00e1seg\u00edti \u0151ket ahhoz, hogy \u00fajraind\u00edts\u00e1k a gazdas\u00e1gukat - ezen bel\u00fcl a Magyarorsz\u00e1g sz\u00e1m\u00e1ra legfontosabb turizmust -, ez\u00e1ltal lehet\u0151v\u00e9 tegy\u00e9k, hogy az \u00e9let valahogy visszat\u00e9rjen a norm\u00e1lis ker\u00e9kv\u00e1g\u00e1sba - k\u00f6z\u00f6lte.\n\u00a0\u00a0\u00a0\u00a0A miniszter hangs\u00falyozta: \"fontos, hogy val\u00f3di seg\u00edts\u00e9get ny\u00fajtsunk az afrikai orsz\u00e1goknak, hiszen ha ez nem t\u00f6rt\u00e9nik meg, akkor Afrik\u00e1b\u00f3l \u00fajabb migr\u00e1ci\u00f3s hull\u00e1mok indulhatnak ki, m\u00e1rpedig ezt Eur\u00f3pa biztons\u00e1ga \u00e9rdek\u00e9ben el kell ker\u00fclni\".\n\u00a0\u00a0\u00a0\u00a0\"Mi nemcsak besz\u00e9l\u00fcnk arr\u00f3l, hogy helyben kell seg\u00edts\u00e9get ny\u00fajtani, hanem val\u00f3ban tesz\u00fcnk is \u00e9rte\" - jelentette ki Szijj\u00e1rt\u00f3 P\u00e9ter.\n\n\nMTI 2021. j\u00fanius 8.\n\n"}]