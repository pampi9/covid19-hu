[{"date": "2021-06-08 12:42", "url": "https://koronavirus.gov.hu/cikkek/itm-jelentosen-nott-az-ipari-termeles-aprilisban", "h1": "ITM: jelent\u0151sen n\u0151tt az ipari termel\u00e9s \u00e1prilisban", "body": "\nA Gazdas\u00e1g-\u00fajraind\u00edt\u00e1si Akci\u00f3terv int\u00e9zked\u00e9seinek is k\u00f6sz\u00f6nhet\u0151en az ipari termel\u00e9s m\u00e1r az \u00e9v elej\u00e9n n\u00f6veked\u00e9snek indult, a volumene id\u00e9n \u00e1prilisban 58,8 sz\u00e1zal\u00e9kkal haladta meg az egy \u00e9vvel kor\u00e1bbi \u00e9rt\u00e9ket - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium kedden.\n\n\nA k\u00f6zlem\u00e9ny szerint a gazdas\u00e1g \u00fajraind\u00edt\u00e1s\u00e1t seg\u00edt\u0151 int\u00e9zked\u00e9sek tomp\u00edtj\u00e1k a j\u00e1rv\u00e1ny negat\u00edv gazdas\u00e1gi hat\u00e1sait, amit m\u00e1r az \u00e1prilisi ipari termel\u00e9s adatai is visszat\u00fckr\u00f6znek.\n\u00a0\u00a0\u00a0\u00a0A korm\u00e1ny tov\u00e1bbra is kiemelt c\u00e9lnak tartja a v\u00e1llalkoz\u00e1sok meger\u0151s\u00edt\u00e9s\u00e9t, munkahelyteremt\u0151 \u00e9s beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokkal seg\u00edti \u0151ket, hogy k\u00f6nnyebb\u00e9 tegye sz\u00e1mukra a v\u00e1ls\u00e1g ut\u00e1ni \u00fajraindul\u00e1st, hiszen a jelen beruh\u00e1z\u00e1sa a j\u00f6v\u0151 n\u00f6veked\u00e9se \u00e9s munkahelye - id\u00e9zi a k\u00f6zlem\u00e9ny Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1rt.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett arra, hogy am\u00edg 2008 ut\u00e1n 6 \u00e9vre volt sz\u00fcks\u00e9ge az iparnak, hogy visszat\u00e9rjen a v\u00e1ls\u00e1g el\u0151tti szintre, most egy \u00e9v alatt vissza\u00e1llt a kor\u00e1bbi n\u00f6veked\u00e9si p\u00e1ly\u00e1j\u00e1ra.\n\u00a0\u00a0\u00a0\u00a0A munkanaphat\u00e1st\u00f3l megtiszt\u00edtott adatok alapj\u00e1n a kibocs\u00e1t\u00e1s 59,2 sz\u00e1zal\u00e9kkal emelkedett, ezzel az \u00e9v els\u0151 n\u00e9gy h\u00f3napj\u00e1ban a termel\u00e9s szintje 13,8 sz\u00e1zal\u00e9kkal n\u00f6vekedett az egy \u00e9vvel kor\u00e1bbihoz k\u00e9pest. Az \u00e1prilisi b\u0151v\u00fcl\u00e9shez a feldolgoz\u00f3ipar szinte minden al\u00e1ga hozz\u00e1j\u00e1rult. A legnagyobb s\u00faly\u00fa j\u00e1rm\u0171gy\u00e1rt\u00e1s kiugr\u00f3an n\u0151tt, ami f\u0151leg az el\u0151z\u0151 \u00e9v \u00e1prilisi gy\u00e1rle\u00e1ll\u00e1sok okozta alacsony b\u00e1zis\u00e9rt\u00e9k eredm\u00e9nye - \u00e1ll a k\u00f6zlem\u00e9nyben.\n\u00a0\u00a0\u00a0\u00a0Az ipari kibocs\u00e1t\u00e1s tavaly \u00e1prilisban \u00e9rte el m\u00e9lypontj\u00e1t, ny\u00e1r v\u00e9g\u00e9n azonban fokozatosan felfutott, teljes m\u00e9rt\u00e9kben ledolgozva a tavaszi kies\u00e9st, \u00edgy m\u00e1rciusban rekordteljes\u00edtm\u00e9nyt \u00e9rt el a hazai ipar. A j\u00e1rv\u00e1nyt k\u00f6vet\u0151 id\u0151szakban a helyre\u00e1ll\u00e1st seg\u00edtik az elm\u00falt id\u0151szakban bejelentett nagy volumen\u0171 beruh\u00e1z\u00e1sok, melyek k\u00f6z\u00e9pt\u00e1von n\u00f6velik a termel\u0151kapacit\u00e1sokat, \u00edgy p\u00e9ld\u00e1ul k\u00e9t nagy aut\u00f3gy\u00e1rt\u00f3 c\u00e9g is t\u00f6bb milli\u00e1rdos b\u0151v\u00edt\u00e9st jelentett be, illetve az exportkapacit\u00e1sokat b\u0151v\u00edtik a stabil kereslettel b\u00edr\u00f3 hadiipar beruh\u00e1z\u00e1sai is - sorolja a k\u00f6zlem\u00e9ny.\n\nMTI 2021. j\u00fanius 8.\n\n"}]