[{"date": "2021-06-16 20:59", "url": "https://koronavirus.gov.hu/cikkek/pm-allamtitkar-jovo-evi-hianyszint-megfelel-az-unios-normaknak", "h1": "PM-\u00e1llamtitk\u00e1r: a j\u00f6v\u0151 \u00e9vi hi\u00e1nyszint megfelel az uni\u00f3s norm\u00e1knak", "body": "\nA 2022-re kalkul\u00e1lt GDP-ar\u00e1nyos hi\u00e1nyszint megfelel az uni\u00f3s norm\u00e1knak - mondta Banai P\u00e9ter Ben\u0151, a P\u00e9nz\u00fcgyminiszt\u00e9rium (PM) \u00e1llamh\u00e1ztart\u00e1s\u00e9rt felel\u0151s \u00e1llamtitk\u00e1ra a H\u00edr Tv Magyarorsz\u00e1g \u00e9l\u0151ben c\u00edm\u0171 m\u0171sor\u00e1ban szerd\u00e1n annak kapcs\u00e1n, hogy az Orsz\u00e1ggy\u0171l\u00e9s kedden fogadta el Magyarorsz\u00e1g j\u00f6v\u0151 \u00e9vi k\u00f6lts\u00e9gvet\u00e9s\u00e9t.\n\nHozz\u00e1tette: 2002-ben \u00e9s 2006-ban is olyan k\u00f6lts\u00e9gvet\u00e9sek voltak, amelyek \"Eur\u00f3pa-rekorder\" hi\u00e1nyszintet tartalmaztak, \u00e9s 2010-ben is sokkal magasabb lett volna az \u00e1llamh\u00e1ztart\u00e1s hi\u00e1nya, ha az akkor \u00fajonnan megv\u00e1lasztott polg\u00e1ri korm\u00e1nyzat nem \u00e9ppen a k\u00f6lts\u00e9gvet\u00e9si egyens\u00falyt helyre\u00e1ll\u00edt\u00f3 int\u00e9zked\u00e9seket hozott volna - mondta.\nHangs\u00falyozta: a v\u00e1laszt\u00e1si k\u00f6lts\u00e9gvet\u00e9s jelz\u0151t olyan b\u00fcdzs\u00e9kre mondj\u00e1k, ahol az \u00e1llamh\u00e1ztart\u00e1si hi\u00e1ny kiugr\u00f3, de 2022-re, amikor parlamenti v\u00e1laszt\u00e1sok lesznek Magyarorsz\u00e1gon, olyan hi\u00e1nyszinttel kalkul\u00e1ltak, amely megfelel az uni\u00f3s norm\u00e1knak, \u00e9s az ad\u00f3ss\u00e1gr\u00e1ta cs\u00f6kken\u00e9s\u00e9vel p\u00e1rosul.\n\"Olyan id\u0151szakot \u00e9l\u00fcnk a j\u00e1rv\u00e1ny miatt, amikor az \u00e1llamnak kell k\u00f6lts\u00e9gvet\u00e9si eszk\u00f6z\u00f6kkel is seg\u00edts\u00e9get ny\u00fajtani a gazdas\u00e1gnak\" - emelte ki. Hozz\u00e1tette, a j\u00e1rv\u00e1ny miatti helyre\u00e1ll\u00edt\u00e1s ig\u00e9nyli az 5,9 sz\u00e1zal\u00e9kos GDP-ar\u00e1nyos hi\u00e1nyt, amely nem l\u00f3g ki az uni\u00f3s sz\u00e1mok k\u00f6z\u00fcl.\nFelid\u00e9zte: 2010 el\u0151tt volt hat egym\u00e1st k\u00f6vet\u0151 \u00e9v, amikor az uni\u00f3s tag\u00e1llamok k\u00f6z\u00fcl a magyar \u00e1llamh\u00e1ztart\u00e1si hi\u00e1ny volt a legnagyobb vagy a m\u00e1sodik legnagyobb, 2002 \u00e9s 2010 k\u00f6z\u00f6tt pedig nem volt olyan \u00e9v, amikor a magyar ad\u00f3ss\u00e1gr\u00e1ta ne emelkedett volna. \"2010 el\u0151tt minden \u00e9v mintha v\u00e1laszt\u00e1si \u00e9v lett volna, hiszen jelent\u0151s volt az \u00e1llamh\u00e1ztart\u00e1si hi\u00e1ny m\u00e9rt\u00e9ke\" - fogalmazott.\nA korm\u00e1ny nem tett arr\u00f3l le, hogy fokozatosan cs\u00f6kkentse az \u00e1llamh\u00e1ztart\u00e1s hi\u00e1ny\u00e1t a stabilit\u00e1s jegy\u00e9ben; v\u00e1rhat\u00f3an 2024-ben el\u00e9rheti a hi\u00e1ny szintje a 3 sz\u00e1zal\u00e9kos m\u00e9rt\u00e9ket - jegyezte meg.\nA kil\u00e1t\u00e1sba helyezett jegybanki kamatemel\u00e9sr\u0151l azt mondta: annak hat\u00e1sa van az \u00e1llamh\u00e1ztart\u00e1si folyamatokra, megjelenhet az \u00e1llam finansz\u00edroz\u00e1si k\u00f6lts\u00e9g\u00e9ben. Az infl\u00e1ci\u00f3ra ugyanakkor a jegybanknak reag\u00e1lnia kell; a mutat\u00f3 n\u00f6veked\u00e9se annak a jele, hogy van kereslet az adott gazdas\u00e1gban, a n\u00f6veked\u00e9s kezd helyre\u00e1llni - mondta.\n\nMTI\u00a0\n\n"}]