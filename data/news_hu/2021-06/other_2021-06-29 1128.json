[{"date": "2021-06-29 11:28", "url": "https://koronavirus.gov.hu/cikkek/itm-felnottkepzesi-tamogatasra-palyazhatnak-cegek", "h1": "ITM: feln\u0151ttk\u00e9pz\u00e9si t\u00e1mogat\u00e1sra p\u00e1ly\u00e1zhatnak a c\u00e9gek", "body": "\n\u00a0Munkav\u00e1llal\u00f3nk\u00e9nt f\u00e9lmilli\u00f3 forint feln\u0151ttk\u00e9pz\u00e9si t\u00e1mogat\u00e1sra p\u00e1ly\u00e1zhatnak a c\u00e9gek hamarosan - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra keddi budapesti sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy L\u00e1szl\u00f3 k\u00f6z\u00f6lte, hogy a program hirdetm\u00e9nye m\u00e9g ny\u00e1ron megjelenik. A 70 milli\u00e1rd forintos keret\u00f6sszeg a bels\u0151 v\u00e1llalati k\u00e9pz\u00e9seken, vagy a feln\u0151ttk\u00e9pz\u00e9seken val\u00f3 r\u00e9szv\u00e9telt t\u00e1mogatja.\n\u00a0\u00a0\u00a0\u00a0A technol\u00f3giai k\u00f6rnyezet gyors v\u00e1ltoz\u00e1sa megk\u00f6veteli, hogy a munkav\u00e1llal\u00f3k rendszeresen fejlessz\u00e9k a tud\u00e1sukat, vagy \u00faj v\u00e9gzetts\u00e9geket szerezzenek - indokolta a p\u00e1ly\u00e1zat meghirdet\u00e9s\u00e9t az \u00e1llamtitk\u00e1r. A feln\u0151ttk\u00e9pz\u00e9s fontos szerepet j\u00e1tszik a munkahelyek meger\u0151s\u00edt\u00e9s\u00e9ben is, ami a gazdas\u00e1gi \u00fajraind\u00edt\u00e1s legfontosabb feladata - tette hozz\u00e1. \u00a0\u00a0\u00a0\u00a0Gy\u00f6rgy L\u00e1szl\u00f3 hangs\u00falyozta, hogy a szakk\u00e9pz\u00e9sre \u00e9s a feln\u0151ttk\u00e9pz\u00e9sre di\u00e1khitel is ig\u00e9nyelhet\u0151. A rendszer \u00e1talak\u00edt\u00e1s\u00e1hoz tartozik tov\u00e1bb\u00e1 a p\u00e1lyak\u00f6vet\u00e9s bevezet\u00e9se, amely a feln\u0151ttk\u00e9pz\u00e9sek eredm\u00e9nyess\u00e9g\u00e9r\u0151l, a r\u00e9sztvev\u0151k elhelyezked\u00e9si es\u00e9lyeir\u0151l ad megb\u00edzhat\u00f3 visszajelz\u00e9seket. \u00dagy v\u00e9lte, a magyar feln\u0151ttk\u00e9pz\u00e9si rendszer ezzel a vil\u00e1g \u00e9lvonal\u00e1ba juthat. \u00a0\u00a0\u00a0\u00a0A kedden bejelentett programot a Nemzeti Foglalkoztat\u00e1si Szolg\u00e1lat (NFSZ) bonyol\u00edtja le. A felh\u00edv\u00e1s r\u00e9szleteit a v\u00e1llalkoz\u00f3i inform\u00e1ci\u00f3s port\u00e1lon (vali.hu) teszik k\u00f6zz\u00e9.\nMTI 2021. j\u00fanius 29.\n\n"}]