[{"date": "2021-06-19 10:22", "url": "https://koronavirus.gov.hu/cikkek/szombattol-mar-az-itt-elo-taj-szammal-nem-rendelkezo-regisztralt-kulfoldieknek-es-taj-szammal", "h1": "Szombatt\u00f3l m\u00e1r az itt \u00e9l\u0151 TAJ sz\u00e1mmal nem rendelkez\u0151 regisztr\u00e1lt k\u00fclf\u00f6ldieknek \u00e9s a TAJ sz\u00e1mmal nem rendelkez\u0151 k\u00fclhoni magyar \u00e1llampolg\u00e1roknak is megny\u00edlik az EESZT id\u0151pontfoglal\u00f3 rendszere", "body": "\n\u00dajabb szakasz\u00e1hoz \u00e9r a magyar olt\u00e1si program. Miut\u00e1n a magyar lakoss\u00e1g 55%-a \u00e9s a regisztr\u00e1ltak 92%-a m\u00e1r felvette az olt\u00e1st, a korm\u00e1ny lehet\u0151v\u00e9 teszi a Magyarorsz\u00e1gon \u00e9l\u0151 k\u00fclf\u00f6ldiek \u00e9s a k\u00fclhoni magyar \u00e1llampolg\u00e1rok olt\u00e1s\u00e1t is.\n\n\nEz a k\u00e9t c\u00e9lcsoport m\u00e1jus eleje \u00f3ta tud regisztr\u00e1lnia\u00a0www.vakcinainfo.gov.hu\u00a0honlapon. Az itt \u00e9l\u0151 k\u00fclf\u00f6ldiek sz\u00e1m\u00e1ra k\u00fcl\u00f6n angol nyelv\u0171 regisztr\u00e1ci\u00f3s fel\u00fclet is el\u00e9rhet\u0151.\u00a0J\u00fanius\u00a019-\u00e9n szombaton\u00a0sz\u00e1mukra is\u00a0megny\u00edlik az\u00a0EESZT\u00a0internetes id\u0151pontfoglal\u00f3\u00a0rendszere.\nAz\u00a0\u00e9rv\u00e9nyesen\u00a0regisztr\u00e1ltak az el\u0151zetes regisztr\u00e1ci\u00f3juk sor\u00e1n megadott email c\u00edmre \u00e9rtes\u00edt\u0151 levelet kapnak, ami tartalmazza:\u00a0\u00a0a TAJ sz\u00e1mmal nem rendelkez\u0151k sz\u00e1m\u00e1ra l\u00e9trehozott angol nyelv\u0171 id\u0151pontfoglal\u00f3 fel\u00fclet el\u00e9r\u00e9si linkj\u00e9t, illetve\u00a0az EESZT \u00e1ltal gener\u00e1lt technikai azonos\u00edt\u00f3 sz\u00e1mot (PID number).\nAz email \u00e9rtes\u00edt\u0151ben szerepl\u0151 linkre kattintva, a regisztr\u00e1ci\u00f3kor megadott valamely okm\u00e1nyazonos\u00edt\u00f3 \u00e9s a megk\u00fcld\u00f6tt technikai azonos\u00edt\u00f3 sz\u00e1m (PID number) egy\u00fcttes haszn\u00e1lat\u00e1val tudnak bel\u00e9pni az id\u0151pontfoglal\u00f3 fel\u00fcletre.\nMostant\u00f3l teh\u00e1t az \u00e9rv\u00e9nyesen regisztr\u00e1lt k\u00fclf\u00f6ldiek \u00e9s k\u00fclhoni magyar \u00e1llampolg\u00e1rok is tudnak id\u0151pontot foglalni a sz\u00e1mukra legkedvez\u0151bb k\u00f3rh\u00e1zi olt\u00f3pontra \u00e9s az el\u00e9rhet\u0151 vakcin\u00e1kra.\u00a0 Orsz\u00e1gosan Sinopharm, Pfizer \u00e9s m\u00e9g korl\u00e1tozott mennyis\u00e9gben Szputnyik olt\u00e1s foglalhat\u00f3.\nK\u00e9rj\u00fck, hogy az olt\u00e1sra vigy\u00e9k magukkal a kinyomtatott, kit\u00f6lt\u00f6tt\u00a0 \u00e9s al\u00e1\u00edrt hozz\u00e1j\u00e1rul\u00f3 nyilatkozatot, amely megtal\u00e1lhat\u00f3 a\u00a0koronavirus.gov.hu\u00a0honlapon.\nMagyar nyelv\u0171 hozz\u00e1j\u00e1rul\u00e1si\u00a0nyilatkozat:\nhttps://koronavirus.gov.hu/sites/default/files/sites/default/files/imce/_hozzajarulo_nyilatkozat_vedooltashoz_0.pdf\nAngol nyelv\u0171 hozz\u00e1j\u00e1rul\u00e1si nyilatkozat:\nhttps://koronavirus.gov.hu/sites/default/files/sites/default/files/imce/statement_of_consent_for_the_administration_of_covid-19_vaccine.pdf\nA regisztr\u00e1ci\u00f3 \u00e9s az id\u0151pontfoglal\u00f3 is mostant\u00f3l folyamatosan nyitva \u00e1ll az itt \u00e9l\u0151 k\u00fclf\u00f6ldiek \u00e9s a k\u00fclhoni magyar \u00e1llampolg\u00e1rok sz\u00e1m\u00e1ra is, \u00e9s az olt\u00e1st k\u00f6vet\u0151en term\u00e9szetesen \u0151k is jogosultak v\u00e9detts\u00e9gi igazolv\u00e1nyra.\u00a0\n\n"}]