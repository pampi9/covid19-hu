[{"date": "2021-06-24 16:17", "url": "https://koronavirus.gov.hu/cikkek/szijjarto-segely-helyet-munkat-biztositunk-az-embereknek", "h1": "Szijj\u00e1rt\u00f3: seg\u00e9ly helyet munk\u00e1t biztos\u00edtunk az embereknek", "body": "\n\u00dagy d\u00f6nt\u00f6tt\u00fcnk, hogy nem adjuk fel az elm\u00falt 10-11 \u00e9v sikereket hoz\u00f3 gazdas\u00e1g strat\u00e9gi\u00e1j\u00e1t, \u00e9s tov\u00e1bbra is seg\u00e9ly helyet munk\u00e1t biztos\u00edtunk az embereknek - mondta el Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Debrecenben, a Hajdu-Alu Zrt. gy\u00e1rt\u00f3csarnok \u00e1tad\u00e1s\u00e1n.\n\n\u00a0\nA t\u00e1rca k\u00f6zlem\u00e9nye szerint a k\u00fcl\u00fcgyminiszter kiemelte, hogy a koronav\u00edrus gazdas\u00e1gi hat\u00e1sainak a kezel\u00e9se kapcs\u00e1n alapvet\u0151en k\u00e9t megk\u00f6zel\u00edt\u00e9s \u00fctk\u00f6z\u00f6tt egym\u00e1ssal. Az egyik azt mondta, hogy min\u00e9l t\u00f6bb seg\u00e9ly ker\u00fclj\u00f6n kioszt\u00e1sra, a m\u00e1sik megk\u00f6zel\u00edt\u00e9s pedig azt, hogy ink\u00e1bb a gazdas\u00e1g fejleszt\u00e9s\u00e9re, a kapacit\u00e1sok n\u00f6vel\u00e9s\u00e9re, \u00e9s az \u00faj technol\u00f3gi\u00e1k meghonos\u00edt\u00e1s\u00e1ra legyen forr\u00e1s, annak \u00e9rdek\u00e9ben, hogy elker\u00fclj\u00fck a t\u00f6meges munkan\u00e9lk\u00fclis\u00e9g kialakul\u00e1s\u00e1t. A korm\u00e1ny \u00fagy d\u00f6nt\u00f6tt, nem adja fel a m\u00e1r sikeres gazdas\u00e1gi strat\u00e9gi\u00e1j\u00e1t \u00e9s tov\u00e1bbra is az \u00faj munkahelyek l\u00e9trehoz\u00e1s\u00e1ra \u00e9s a megl\u00e9v\u0151k megv\u00e9d\u00e9s\u00e9re helyezi a hangs\u00falyt.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter elmondta, hogy a magyar gazdads\u00e1gt\u00f6rt\u00e9net egyik legjelent\u0151sebb beruh\u00e1z\u00e1s-\u00f6szt\u00f6nz\u00e9si t\u00e1mogat\u00e1si programja ker\u00fclt megval\u00f3s\u00edt\u00e1sra, amelyben a Hajd\u00fa-Aluval egy\u00fctt \u00f6sszesen 1435 v\u00e1llalat vett r\u00e9szt, \u00edgy pedig 270 ezer munkahelyet siker\u00fclt megv\u00e9deni az orsz\u00e1gban.\n\u00a0\u00a0\u00a0\u00a0\"Az eredm\u00e9nyek m\u00e1r l\u00e1tszanak: tavaly glob\u00e1lisan 42 sz\u00e1zal\u00e9kkal estek vissza a k\u00f6zvetlen m\u0171k\u00f6d\u0151 t\u0151ke beruh\u00e1z\u00e1sok, ezzel szemben Magyarorsz\u00e1gon egy 140 sz\u00e1zal\u00e9kos n\u00f6veked\u00e9st tudtunk regisztr\u00e1lni, \u00e9s a mai napon m\u00e1r 36 ezerrel t\u00f6bben dolgoznak, mint dolgoztak tavaly, a vil\u00e1gj\u00e1rv\u00e1ny el\u0151tt\" - mondta el a miniszter.\n\u00a0\u00a0\u00a0\u00a0 Hozz\u00e1tette, ha a korm\u00e1ny engedett volna a cs\u00e1b\u00edt\u00e1snak \u00e9s a seg\u00e9lyt k\u00f6vetel\u0151knek, akkor ma eg\u00e9szen biztosan j\u00f3val nagyobb, kiszolg\u00e1ltatotts\u00e1gr\u00f3l, cs\u0151d\u00f6kr\u0151l \u00e9s v\u00e9dtelens\u00e9gr\u0151l besz\u00e9lhetn\u00e9nk.\u00a0\u00a0\u00a0\u00a0\n\u00a0\u00a0\u00a0\u00a0\"Most, hogy a vil\u00e1ggazdas\u00e1g is kezd mag\u00e1ra tal\u00e1lni, \u00e9s a piaci kereslet kezd vissza\u00e9p\u00fclni, egyre ink\u00e1bb sz\u00fcks\u00e9g van a n\u00f6vekv\u0151 keresletet kiszolg\u00e1lni k\u00e9pes k\u00edn\u00e1latra. Ezt azok tudj\u00e1k biztos\u00edtani, akik az elm\u00falt id\u0151szakban n\u00f6velt\u00e9k a kapacit\u00e1saikat\" - mondta el a k\u00fcl\u00fcgyminiszter.\n\u00a0\u00a0\u00a0\u00a0A debreceni beruh\u00e1z\u00e1sr\u00f3l sz\u00f3lva elmondta, hogy a Hajdu-Alu Zrt. egy 575 milli\u00f3 forintos beruh\u00e1z\u00e1st hajtott v\u00e9gre, aminek eredm\u00e9nyek\u00e9nt egy \u00faj 3000 n\u00e9gyzetm\u00e9teres csarnokban van lehet\u0151s\u00e9g a gy\u00e1rt\u00e1s moderniz\u00e1l\u00e1s\u00e1ra, a gy\u00e1rt\u00e1shoz sz\u00fcks\u00e9ges id\u0151 ler\u00f6vid\u00edt\u00e9s\u00e9re.\n\u00a0\u00a0\u00a0\u00a0\"Mivel ezzel a beruh\u00e1z\u00e1ssal a Hajdu-Alu 53 munkav\u00e1llal\u00f3j\u00e1nak j\u00f6v\u0151j\u00e9t tudja biztos\u00edtani, a korm\u00e1ny 287 milli\u00f3 forintos t\u00e1mogat\u00e1st biztos\u00edtott a v\u00e1llalat r\u00e9sz\u00e9re\" - mondta a miniszter.\n\u00a0\u00a0\u00a0\u00a0Kiemelte: a Hajdu-Aluval egy\u00fctt 48 Hajd\u00fa-Bihar megyei v\u00e1llalat k\u00e9rt \u00e9s kapott t\u00e1mogat\u00e1st a beruh\u00e1z\u00e1saikhoz a m\u00f6g\u00f6tt\u00fcnk \u00e1ll\u00f3 rendk\u00edv\u00fcl neh\u00e9z id\u0151szakban. A 48 beruh\u00e1z\u00e1s \u00f6sszesen 24 milli\u00e1rd forint \u00e9rt\u00e9kben val\u00f3sul meg \u00e9s 6100 munkahely megmarad\u00e1s\u00e1t garant\u00e1lja Hajd\u00fa-Bihar megy\u00e9ben. Mindehhez a korm\u00e1ny 11 milli\u00e1rd forintos t\u00e1mogat\u00e1st biztos\u00edt.\nMTI 2021. j\u00fanius 24.\n\n"}]