[{"date": "2021-06-14 09:50", "url": "https://koronavirus.gov.hu/cikkek/12-15-evesek-oltasara-lehet-idopontot-foglalni-regisztracio-ervenyesitese-utan", "h1": "A 12-15 \u00e9vesek olt\u00e1s\u00e1ra is lehet id\u0151pontot foglalni a regisztr\u00e1ci\u00f3 \u00e9rv\u00e9nyes\u00edt\u00e9se ut\u00e1n", "body": "\nA korm\u00e1ny d\u00f6nt\u00e9se \u00e9rtelm\u00e9ben j\u00fanius 10-t\u0151l m\u00e1r a 12-15 \u00e9veseket is lehet regisztr\u00e1lni olt\u00e1sra a\u00a0vakcinainfo.gov.hu\u00a0honlapon.\n\n\nA regisztr\u00e1ci\u00f3t a sz\u00fcl\u0151nek van joga elv\u00e9gezni, az online regisztr\u00e1ci\u00f3 sor\u00e1n meg kell adni a gyermek nev\u00e9t, \u00e9letkor\u00e1t, TAJ-sz\u00e1m\u00e1t, lakc\u00edm\u00e9t \u00e9s a sz\u00fcl\u0151 el\u00e9rhet\u0151s\u00e9geit. Ha a sz\u00fcl\u0151 saj\u00e1t e-mail-c\u00edm\u00e9vel m\u00e1r kor\u00e1bban regisztr\u00e1lt olt\u00e1sra, akkor a gyermek regisztr\u00e1ci\u00f3j\u00e1hoz \u00faj e-mail-c\u00edmet kell l\u00e9trehoznia.\nPontos \u00e9s hi\u00e1nytalan adatok eset\u00e9n a regisztr\u00e1ci\u00f3t n\u00e9h\u00e1ny napon bel\u00fcl \u00e9rv\u00e9nyes\u00edtik \u00e9s mint minden m\u00e1s \u00e9rv\u00e9nyesen regisztr\u00e1l\u00f3, a gyermek\u00fcket beoltatni k\u00edv\u00e1n\u00f3 sz\u00fcl\u0151k is automatikusan tudnak online id\u0151pontot foglalni k\u00f3rh\u00e1zi olt\u00f3pontra az\u00a0eeszt.gov.hu\u00a0honlapon. Ez esetben a regisztr\u00e1lt gyermek TAJ-sz\u00e1m\u00e1val tudnak bel\u00e9pni az id\u0151pontfoglal\u00f3ba.\nA 15 \u00e9v alattiak olt\u00e1sa jelenleg csak Pfizer-vakcin\u00e1val lehets\u00e9ges.\nA h\u00e1ziorvos \u00e9s h\u00e1zi gyermekorvos is term\u00e9szetesen olthatja ezt a koroszt\u00e1lyt, ha praxis\u00e1ban \u00f6sszegy\u0171lik annyi oltand\u00f3 gyermek, amellyel egy ampulla Pfizer vakcina kinyit\u00e1sa eset\u00e9n olt\u00f3anyag nem megy k\u00e1rba (egy ampulla Pfizer vakcin\u00e1b\u00f3l 6 f\u0151 olthat\u00f3).\nAz olt\u00e1s id\u0151pontj\u00e1ra k\u00e9rj\u00fck, hogy a sz\u00fcl\u0151k vigy\u00e9k magukkal a sz\u00fcl\u0151i hozz\u00e1j\u00e1rul\u00f3 nyilatkozatot. Sz\u00fcl\u0151i hozz\u00e1j\u00e1rul\u00f3 nyilatkozat: https://koronavirus.gov.hu/sites/default/files/sites/default/files/imce/szuloi_hozzajarulo_nyilatkozat_vedooltashoz_12_es_18_ev_kozotti_szemelyek_reszere.pdf\nAz olt\u00e1s term\u00e9szetesen \u00f6nk\u00e9ntes, arr\u00f3l a sz\u00fcl\u0151nek van joga d\u00f6nteni. K\u00e9rd\u00e9s eset\u00e9n javasoljuk, hogy a sz\u00fcl\u0151 k\u00e9rje ki\u00a0a h\u00e1ziorvos,\u00a0h\u00e1zi gyermekorvos\u00a0vagy a gyermek kezel\u0151 orvos\u00e1nak v\u00e9lem\u00e9ny\u00e9t is.\nFelh\u00edvjuk a sz\u00fcl\u0151k figyelm\u00e9t, hogy 12 \u00e9v alatti gyermekeket tov\u00e1bbra sem lehet oltani \u00e9s regisztr\u00e1ci\u00f3jukat sem fogadj\u00e1k el.\n\u00a0\n\n"}]