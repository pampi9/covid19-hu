[{"date": "2021-06-10 12:30", "url": "https://koronavirus.gov.hu/cikkek/itm-magyar-halozatok-jol-vizsgaztak-jarvany-alatt", "h1": "ITM: a magyar h\u00e1l\u00f3zatok j\u00f3l vizsg\u00e1ztak a j\u00e1rv\u00e1ny alatt", "body": "\nA magyar t\u00e1vk\u00f6zl\u00e9si h\u00e1l\u00f3zatok, az infrastrukt\u00fara j\u00f3l vizsg\u00e1zott, b\u00edrta a pand\u00e9mia ok\u00e1n bevezetett t\u00e1vmunka \u00e9s t\u00e1voktat\u00e1s miatti megn\u00f6vekedett terhel\u00e9st - mondta online konferenci\u00e1n Solym\u00e1r K\u00e1roly Bal\u00e1zs, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) digitaliz\u00e1ci\u00f3\u00e9rt felel\u0151s helyettes \u00e1llamtitk\u00e1ra cs\u00fct\u00f6rt\u00f6k\u00f6n.\n\n\nSolym\u00e1r K\u00e1roly Bal\u00e1zs a 11. Infoparlament tan\u00e1cskoz\u00e1son kiemelte: a digit\u00e1lis eszk\u00f6z\u00f6k, szolg\u00e1ltat\u00e1sok haszn\u00e1lata megn\u0151tt a j\u00e1rv\u00e1ny miatt, ahogy az adatforgalomban is jelent\u0151s n\u00f6veked\u00e9st m\u00e9rtek. Az internetszolg\u00e1ltat\u00f3k \u00e1ltal ingyenesen biztos\u00edtott internetel\u00e9r\u00e9si lehet\u0151s\u00e9g nagy seg\u00edts\u00e9g volt a csal\u00e1doknak, di\u00e1koknak, tan\u00e1roknak - mondta, \u00e9s k\u00f6sz\u00f6netet mondott ez\u00e9rt a c\u00e9geknek.\n\u00a0\u00a0\u00a0\u00a0Ismertette, a mobilinternet forgalom 35,3 sz\u00e1zal\u00e9kkal ugrott meg, az egy lakoss\u00e1gi k\u00e1rty\u00e1ra es\u0151 n\u00f6veked\u00e9s csaknem 43 sz\u00e1zal\u00e9kos volt. Az adatok alapj\u00e1n nem az \u00fcgyf\u00e9lsz\u00e1m b\u0151v\u00fclt, hanem a megl\u00e9v\u0151 el\u0151fizet\u0151k haszn\u00e1lt\u00e1k t\u00f6bbet a szolg\u00e1ltat\u00e1st. A vezet\u00e9kesinternet-el\u0151fizet\u00e9sek sz\u00e1ma 7,3 sz\u00e1zal\u00e9kkal b\u0151v\u00fclt, ezen bel\u00fcl a fejlett technol\u00f3gi\u00e1k ir\u00e1nti \u00e9rdekl\u0151d\u00e9s enn\u00e9l sokkal nagyobb m\u00e9rt\u00e9kben, 38,6 sz\u00e1zal\u00e9kkal n\u0151tt - mutatott r\u00e1.\n\u00a0\u00a0\u00a0\u00a0A Gigabit Magyarorsz\u00e1g programot folytatni kell, csakis optikai alapon k\u00e9pzelhet\u0151 el a j\u00f6v\u0151 h\u00e1l\u00f3zata - mondta. A program c\u00e9lja a gigabites t\u00e1rsadalom megteremt\u00e9se, hogy 2030-ra a h\u00e1ztart\u00e1sok 95 sz\u00e1zal\u00e9ka gigabites internetes kapcsolattal rendelkezzen.\n\u00a0\u00a0\u00a0\u00a0Az online oktat\u00e1si platformok l\u00e1togatotts\u00e1ga jelent\u0151sen megn\u0151tt, a Kr\u00e9ta rendszer terhel\u00e9se \u00f3ri\u00e1si volt, amire a pand\u00e9mia el\u0151tt nem lehetett felk\u00e9sz\u00fclni - mondta. Az egyes rendszereket a m\u0171k\u00f6d\u00e9s k\u00f6zben \u00e1ll\u00edtott\u00e1k helyre.\n\u00a0\u00a0\u00a0\u00a0Kit\u00e9rt arra, hogy az elektronikus \u00fcgyint\u00e9z\u00e9st ig\u00e9nybe vev\u0151k k\u00f6re is b\u0151v\u00fclt, az internetez\u0151 feln\u0151tt lakoss\u00e1g 64,8 sz\u00e1zal\u00e9ka \u00e9l a lehet\u0151s\u00e9ggel. A j\u00e1rv\u00e1ny hat\u00e1s\u00e1ra 10 sz\u00e1zal\u00e9kkal n\u0151tt az e-k\u00f6zigazgat\u00e1si szolg\u00e1ltat\u00e1sokat haszn\u00e1l\u00f3k ar\u00e1nya. Az \u00faj felhaszn\u00e1l\u00f3k 85-90 sz\u00e1zal\u00e9ka a pand\u00e9mia elm\u00falt\u00e1val is ig\u00e9nybe fogja venni ezeket a szolg\u00e1ltat\u00e1sokat, ami a kor\u00e1bbiakhoz k\u00e9pest a haszn\u00e1lati ar\u00e1nyok 8,5 sz\u00e1zal\u00e9kos b\u0151v\u00fcl\u00e9s\u00e9t jelentheti - ismertette.\n\u00a0\u00a0\u00a0\u00a0Elmondta: az elektronikus p\u00e9nz\u00fcgyi szolg\u00e1ltat\u00e1sokat az internetez\u0151 feln\u0151ttek t\u00f6bb mint 70 sz\u00e1zal\u00e9ka veszi rendszeresen ig\u00e9nybe, az \u00faj felhaszn\u00e1l\u00f3k 90 sz\u00e1zal\u00e9ka a j\u00f6v\u0151ben is tervezi haszn\u00e1lni ezeket.\n\u00a0\u00a0\u00a0\u00a0Solym\u00e1r K\u00e1roly Bal\u00e1zs szerint az adatok alapj\u00e1n volt olyan h\u00f3nap, amikor a t\u00e1vmunka ar\u00e1nya meghaladta a 17 sz\u00e1zal\u00e9kot is tavaly. Ez a foglalkoztat\u00e1si forma az elm\u00falt 10 \u00e9v \u00e1tlag\u00e1nak h\u00e1romszoros\u00e1ra n\u0151tt a j\u00e1rv\u00e1ny alatt. A vegyes foglalkoztat\u00e1si jelleg megmaradhat a j\u00f6v\u0151ben is szerinte.\n\u00a0\u00a0\u00a0\u00a0 Az Infoparlamentet id\u00e9n m\u00e1r m\u00e1sodik alkalommal rendezik a digit\u00e1lis t\u00e9rben. A t\u00e1j\u00e9koztat\u00f3 szerint a tan\u00e1cskoz\u00e1s t\u00e9m\u00e1ja a digitaliz\u00e1ci\u00f3, ami megker\u00fclhetetlenn\u00e9 v\u00e1lt. Egy \u00e9v leforg\u00e1sa alatt a h\u00faz\u00f3\u00e1gazatk\u00e9nt, a versenyk\u00e9pess\u00e9g motorjak\u00e9nt aposztrof\u00e1lt informatik\u00e1b\u00f3l a t\u00fal\u00e9l\u00e9s z\u00e1loga lett, \u00e9s m\u00e1r nincs is olyan d\u00f6nt\u00e9shoz\u00f3, aki ne a digit\u00e1lis transzform\u00e1ci\u00f3 felgyors\u00edt\u00e1s\u00e1ban \u00e9s az innov\u00e1ci\u00f3ban l\u00e1tn\u00e1 az egyetlen kiutat. Az esem\u00e9nyen megvitatj\u00e1k, hogy mit jelent a j\u00f6v\u0151re val\u00f3 felk\u00e9sz\u00fcl\u00e9s, milyen es\u00e9lyeket ad a kialakult helyzet \u00e9s Magyarorsz\u00e1g helyre\u00e1ll\u00edt\u00e1si terve vajon megfelel\u0151 alapot ad-e arra, hogy a v\u00e1ls\u00e1gb\u00f3l val\u00f3 kil\u00e1bal\u00e1son t\u00fal az orsz\u00e1g a vil\u00e1gj\u00e1rv\u00e1ny ut\u00e1ni id\u0151szak nyertese legyen - \u00edrt\u00e1k.\n\nMTI 2021. j\u00fanius 10.\n\n"}]