[{"date": "2021-06-09 13:56", "url": "https://koronavirus.gov.hu/cikkek/itm-allamtitkar-2600-milliard-forint-all-kisebb-vallalatok-rendelkezesere-az-ujrainditasra", "h1": "ITM-\u00e1llamtitk\u00e1r: 2600 milli\u00e1rd forint \u00e1ll a kisebb v\u00e1llalatok rendelkez\u00e9s\u00e9re az \u00fajraind\u00edt\u00e1sra", "body": "\nA mikro-, kis- \u00e9s k\u00f6zepes v\u00e1llalkoz\u00e1sok j\u00e1rv\u00e1ny ut\u00e1ni \u00fajraindul\u00e1s\u00e1hoz 587 milli\u00e1rd forint fejleszt\u00e9si forr\u00e1s \u00e1ll rendelkez\u00e9sre, amihez m\u00e9g hozz\u00e1j\u00f6n 2000 milli\u00e1rd forintnyi \u00e1llamilag t\u00e1mogatott kedvezm\u00e9nyes hitel \u00e9s t\u0151kekonstrukci\u00f3 - mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai (ITM) miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a Vil\u00e1ggazdas\u00e1g \u00fczleti napilap Magyarorsz\u00e1g \u00fajraind\u00edt\u00e1s\u00e1r\u00f3l szervezett konferenci\u00e1j\u00e1n szerd\u00e1n Budapesten.\n\n\nKiemelte: a v\u00e1llalkoz\u00e1s-fejleszt\u00e9si program most indul, az els\u0151 100 milli\u00e1rd forint \u00e9rt\u00e9k\u0171 p\u00e1ly\u00e1zatot p\u00e9nteken hirdetik meg.\n\u00a0\u00a0\u00a0\u00a0Meg\u00fajult a v\u00e1llalkoz\u00e1s-fejleszt\u00e9s eszk\u00f6zt\u00e1ra, ennek k\u00f6sz\u00f6nhet\u0151en a k\u00f6vetkez\u0151 m\u00e1sf\u00e9l \u00e9vben annyi t\u00e1rsas\u00e1gnak tudnak seg\u00edteni, amennyit a fejleszt\u00e9spolitika az elm\u00falt 30 \u00e9vben el\u00e9rt - mondta Gy\u00f6rgy L\u00e1szl\u00f3.\n\u00a0\u00a0\u00a0\u00a0Az \u00e1llamtitk\u00e1ra jelezte, hogy a beruh\u00e1z\u00e1s-\u00f6szt\u00f6nz\u0151 p\u00e1ly\u00e1zatok \u00e1tfut\u00e1si ideje 45-60 napra r\u00f6vid\u00fclt a kor\u00e1bbi 3-5 h\u00f3napr\u00f3l, \u00e9s az oda\u00edt\u00e9lt t\u00e1mogat\u00e1sok 100 sz\u00e1zal\u00e9k\u00e1hoz el\u0151legben hozz\u00e1juthatnak a t\u00e1rsas\u00e1gok.\n\u00a0\u00a0\u00a0\u00a0 A miniszt\u00e9rium szolg\u00e1ltat\u00e1sokkal is seg\u00edti a v\u00e1llalkoz\u00e1sokat abban, hogy a forr\u00e1sokat a leghat\u00e9konyabban k\u00f6lthess\u00e9k el, azokb\u00f3l min\u00e9l t\u00f6bbet a j\u00f6v\u0151 technol\u00f3gi\u00e1ira ford\u00edtsanak. Csak \u00edgy lehet meg\u0151rizni a munkahelyeket \u00e9s \u00fajakat teremteni azok mell\u00e9, illetve n\u00f6velni a b\u00e9reket - mondta.\n\u00a0\u00a0\u00a0\u00a0\"Aki most nem fektet be a digitaliz\u00e1ci\u00f3ba, az lemarad\" - fogalmazott az \u00e1llamtitk\u00e1r. Hangs\u00falyozta, hogy a korm\u00e1ny 2010 \u00f3ta patri\u00f3ta politik\u00e1t folytat, ami azt jelenti, hogy minden olyan v\u00e1llalkoz\u00e1st seg\u00edt, amely Magyarorsz\u00e1got otthon\u00e1nak tekinti.\nGy\u00f6rgy L\u00e1szl\u00f3 eml\u00e9keztetett arra, hogy megv\u00e1ltozott vil\u00e1ggazdas\u00e1gba rendez\u0151dik vissza a magyar gazdas\u00e1g az \u00fajraind\u00edt\u00e1s ut\u00e1n, be kell rendezkedni az \u00f6nell\u00e1t\u00e1sra sz\u00e1mos ter\u00fcleten. Utalt arra, hogy a gyorsan v\u00e1ltoz\u00f3 technol\u00f3giai k\u00f6rnyezet kih\u00edv\u00e1saira t\u00f6bbek k\u00f6z\u00f6tt k\u00e9pz\u00e9sekkel lehet j\u00f3 v\u00e1laszt adni.\n\u00a0\u00a0\u00a0\u00a0A rendelkez\u00e9sre \u00e1ll\u00f3 forr\u00e1sok felhaszn\u00e1l\u00e1s\u00e1ban az ITM 500 ezer hazai v\u00e1llalkoz\u00e1snak k\u00edv\u00e1n seg\u00edts\u00e9get ny\u00fajtani a vali.hu oldalon kereszt\u00fcl szem\u00e9lyre szabottan - mondta Gy\u00f6rgy L\u00e1szl\u00f3, aki a konferenci\u00e1n be is mutatta a port\u00e1l m\u0171k\u00f6d\u00e9s\u00e9t.\n\n\nMTI 2021. j\u00fanius 9.\n\n"}]