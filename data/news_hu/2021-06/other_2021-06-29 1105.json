[{"date": "2021-06-29 11:05", "url": "https://koronavirus.gov.hu/cikkek/bodo-sandor-foglalkoztataspolitikai-intezkedesek-elertek-celjukat", "h1": "Bod\u00f3 S\u00e1ndor: a foglalkoztat\u00e1spolitikai int\u00e9zked\u00e9sek el\u00e9rt\u00e9k c\u00e9ljukat", "body": "\nA magyar foglalkoztat\u00e1spolitikai int\u00e9zked\u00e9sek el\u00e9rt\u00e9k c\u00e9ljukat - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kedden az M1 aktu\u00e1lis csatorn\u00e1n a K\u00f6zponti Statisztikai Hivatal (KSH) adatait komment\u00e1lva.\n\n\n\u00a0A KSH kedden tette k\u00f6zz\u00e9, hogy az id\u00e9n m\u00e1jusban a 15-74 \u00e9ves foglalkoztatottak \u00e1tlagos havi l\u00e9tsz\u00e1ma 55 ezerrel n\u0151tt az egy \u00e9vvel kor\u00e1bbihoz, 47 ezerrel az el\u0151z\u0151 h\u00f3naphoz k\u00e9pest, \u00e9s el\u00e9rte a 4 milli\u00f3 607 ezret. M\u00e1jusban a munkan\u00e9lk\u00fcliek sz\u00e1ma 189 ezer\u00a0\u00a0volt, az egy \u00e9vvel kor\u00e1bbin\u00e1l 26 ezerrel, az \u00e1prilisin\u00e1l 22 ezerrel kevesebb. A munkan\u00e9lk\u00fclis\u00e9gi r\u00e1ta egy \u00e9v alatt 0,6 sz\u00e1zal\u00e9kponttal, 3,9 sz\u00e1zal\u00e9kra cs\u00f6kkent.\n\u00a0\u00a0\u00a0\u00a0Bod\u00f3 S\u00e1ndor kiemelte, hogy a foglalkoztat\u00e1s n\u00f6veked\u00e9s\u00e9vel a munkaer\u0151piacon pozit\u00edv v\u00e1ltoz\u00e1sok t\u00f6rt\u00e9nnek, a foglalkoztat\u00e1si r\u00e1ta j\u00f3val 70 sz\u00e1zal\u00e9k felett van, a munkak\u00e9pesek 72,6 sz\u00e1zal\u00e9ka dolgozik.\n\u00a0\u00a0\u00a0\u00a0A 3,9 sz\u00e1zal\u00e9kos magyar munkan\u00e9lk\u00fclis\u00e9gi r\u00e1ta cs\u00f6kken\u0151 tendenci\u00e1t mutat, \u00e9s \u00e9lenj\u00e1r\u00f3 mutat\u00f3 Eur\u00f3p\u00e1ban. A munkan\u00e9lk\u00fclis\u00e9gi mutat\u00f3k a legkedvez\u0151bben Lengyelorsz\u00e1gban, Csehorsz\u00e1gban \u00e9s Magyarorsz\u00e1g alakultak, az Eur\u00f3pai Uni\u00f3ban 7 sz\u00e1zal\u00e9k f\u00f6l\u00f6tt van a r\u00e1ta - tette hozz\u00e1.\n\u00a0\u00a0\u00a0\u00a0R\u00e1mutatott arra is, hogy kedvez\u0151 a magyar foglalkoztat\u00e1s \u00f6sszet\u00e9tele, er\u0151s a versenyszf\u00e9ra, a k\u00f6zfoglalkoztatottak sz\u00e1ma fokozatosan cs\u00f6kken, 83 100-an dolgoznak k\u00f6zfoglalkoztat\u00e1sban. Kedvez\u0151 tendenci\u00e1t mutat a munkaer\u0151 \u00e1raml\u00e1sa is, a munkav\u00e1llal\u00f3k rugalmasan reag\u00e1lnak a helyzetekre, a magyar munkaer\u0151piac kezd mobil lenni.\n\u00a0\u00a0\u00a0\u00a0Bod\u00f3 S\u00e1ndor elmondta, kezdenek magukra tal\u00e1lni a neh\u00e9z helyzetben l\u00e9v\u0151 \u00e1gazatok is, p\u00e9ld\u00e1ul a vend\u00e9gl\u00e1t\u00e1s, turizmus. Ugyanakkor egyre t\u00f6bb c\u00e9g jelzi, hogy kev\u00e9s a szakk\u00e9pzett munkaer\u0151, \u00e9s alig tal\u00e1lnak id\u00e9nymunk\u00e1st a mez\u0151gazdas\u00e1gban - jegyezte meg.\n\u00a0\u00a0\u00a0\u00a0Kit\u00e9rt arra, hogy az otthoni munkav\u00e9gz\u00e9s egyre ink\u00e1bb jelen van a magyar munkaer\u0151piacon. A legnehezebb id\u0151szakban az otthon dolgoz\u00f3k ar\u00e1nya 16-17 sz\u00e1zal\u00e9kot tett ki, mostan\u00e1ban ez 9,7 sz\u00e1zal\u00e9k, ebb\u0151l 3,9-4 sz\u00e1zal\u00e9k a rendszeres, 5-6 sz\u00e1zal\u00e9k pedig az alkalmank\u00e9nt dolgozik otthon - mondta.\n\nMTI 2021. j\u00fanius 29.\n\n"}]