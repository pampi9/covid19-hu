[{"date": "2021-06-21 08:21", "url": "https://koronavirus.gov.hu/cikkek/tallai-andras-ev-vegeig-elnek-kedvezo-szabalyok-szep-kartyanal", "h1": "T\u00e1llai Andr\u00e1s: \u00e9v v\u00e9g\u00e9ig \u00e9lnek a kedvez\u0151 szab\u00e1lyok a Sz\u00e9p-k\u00e1rty\u00e1n\u00e1l", "body": "\nA Sz\u00e9p-k\u00e1rtya kedvez\u0151 szab\u00e1lyai t\u00f6bb mint 50 milli\u00e1rd forintot hagyhatnak az \u00e9rintettekn\u00e9l az id\u00e9n. A csaknem fel\u00e9re cs\u00f6kkentett ad\u00f3 mellett a munkav\u00e1llal\u00f3knak adhat\u00f3 \u00f6sszeg is megdupl\u00e1z\u00f3dott, a kedvez\u0151 szab\u00e1lyok a korm\u00e1ny egyik \u00fajabb d\u00f6nt\u00e9se nyom\u00e1n az \u00e9v v\u00e9g\u00e9ig fennmaradnak - mondta T\u00e1llai Andr\u00e1s az MTI-nek.\n\n\nNemcsak az ad\u00f3cs\u00f6kkent\u00e9s marad az \u00e9v v\u00e9g\u00e9ig, a Sz\u00e9p-k\u00e1rtya egyes alsz\u00e1ml\u00e1i is \u00e1tj\u00e1rhat\u00f3ak december 31-ig - emelte ki a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\u00a0\u00a0\u00a0\u00a0Az \u00e1tj\u00e1rhat\u00f3s\u00e1g mintegy egymilli\u00f3 munkav\u00e1llal\u00f3nak jelent k\u00f6nnyebbs\u00e9get, amelynek l\u00e9nyege, hogy a Sz\u00e9chenyi Pihen\u0151 K\u00e1rtya (Sz\u00e9p-k\u00e1rtya) egyes alsz\u00e1ml\u00e1ira utalt b\u00e9ren k\u00edv\u00fcli juttat\u00e1s b\u00e1rmelyik m\u00e1sik alsz\u00e1ml\u00e1n\u00e1l meghat\u00e1rozott szolg\u00e1ltat\u00e1s kiegyenl\u00edt\u00e9s\u00e9re is felhaszn\u00e1lhat\u00f3 - mutatott r\u00e1 T\u00e1llai Andr\u00e1s.\u00a0\u00a0\n\u00a0\u00a0\u00a0\u00a0A koronav\u00edrus-v\u00e1ls\u00e1g \u00e1ltal legink\u00e1bb s\u00fajtott turisztikai \u00e1gazatot ad\u00f3mentess\u00e9g is seg\u00edti. Nem kell turizmusfejleszt\u00e9si hozz\u00e1j\u00e1rul\u00e1st fizetni 2021. december 31-ig - sz\u00f6gezte le az \u00e1llamtitk\u00e1r, hozz\u00e1t\u00e9ve, hogy a mentess\u00e9g 15 ezer v\u00e1llalkoz\u00e1st \u00e9rint.\u00a0\u00a0Az int\u00e9zked\u00e9s nemcsak ad\u00f3cs\u00f6kkent\u00e9sr\u0151l, hanem adminisztr\u00e1ci\u00f3cs\u00f6kkent\u00e9sr\u0151l is sz\u00f3l, hiszen bevall\u00e1st sem kell beny\u00fajtani erre az id\u0151szakra.\u00a0\u00a0\n\u00a0\u00a0\u00a0\u00a0Felid\u00e9zte, hogy a korm\u00e1ny 2020. \u00e1prilis 22-t\u0151l kezd\u0151d\u0151en megfelezte a Sz\u00e9p-k\u00e1rtya ad\u00f3terh\u00e9t, ami tavaly \u00e1prilis 21-\u00e9n m\u00e9g 32,5 sz\u00e1zal\u00e9k volt, az az\u00f3ta m\u00e1r csak 15 sz\u00e1zal\u00e9k. A korm\u00e1ny egyik leg\u00fajabb - j\u00fanius 9-e \u00f3ta \u00e9rv\u00e9nyes - d\u00f6nt\u00e9se \u00e9rtelm\u00e9ben a kedvez\u0151 ad\u00f3teher 2021 \u00e9v v\u00e9g\u00e9ig fennmarad, vagyis a Sz\u00e9p-k\u00e1rty\u00e1ra adott munk\u00e1ltat\u00f3i t\u00e1mogat\u00e1s ut\u00e1n csak 15 sz\u00e1zal\u00e9k szem\u00e9lyi j\u00f6vedelemad\u00f3t kell fizetni.\n\u00a0\u00a0\u00a0\u00a0Mint mondta: a kedvezm\u00e9nyes ad\u00f3kulccsal adhat\u00f3, turizmusra k\u00f6lthet\u0151, \u00fagynevezett rekre\u00e1ci\u00f3s keret\u00f6sszeg csaknem a dupl\u00e1j\u00e1ra, 450 ezer forintr\u00f3l 800 ezer forintra emelkedett. Az \u00e9v v\u00e9g\u00e9ig az egyes alsz\u00e1ml\u00e1kra tov\u00e1bbra is emelt \u00f6sszegben adhat\u00f3 t\u00e1mogat\u00e1s:\u00a0\u00a0a sz\u00e1ll\u00e1shelyre 400 ezer forint, a vend\u00e9gl\u00e1t\u00e1sra 265 ezer forint, a szabadid\u0151re 135 ezer forint, \u00e9s mivel az alsz\u00e1ml\u00e1k \u00e1tj\u00e1rhat\u00f3ak, \u00edgy a munkav\u00e1llal\u00f3 b\u00e1rmelyik Sz\u00e9p-k\u00e1rtya zsebb\u0151l kifizetheti p\u00e9ld\u00e1ul a f\u00fcrd\u0151bel\u00e9p\u0151t, vagy kiegyenl\u00edtheti a sz\u00e1ll\u00e1sd\u00edjat.\n\u00a0\u00a0\u00a0\u00a0A v\u00e1ltoz\u00e1s a gyakorlatban azt jelenti, hogy ha p\u00e9ld\u00e1ul a munk\u00e1ltat\u00f3 az els\u0151 f\u00e9l\u00e9vben adott a munkav\u00e1llal\u00f3j\u00e1nak 200 ezer forint \u00f6sszegben a sz\u00e1ll\u00e1shely alsz\u00e1ml\u00e1ra t\u00e1mogat\u00e1st, akkor nincs akad\u00e1lya annak, hogy a m\u00e1sodik f\u00e9l\u00e9vben is adjon ugyanennyit. Ha a munkav\u00e1llal\u00f3 100 ezer forint \u00f6sszegben kapott szabadid\u0151 alsz\u00e1ml\u00e1ra t\u00e1mogat\u00e1st az els\u0151 f\u00e9l\u00e9vben, majd a m\u00e1sodik f\u00e9l\u00e9vben \u00faj munk\u00e1ja, munk\u00e1ltat\u00f3ja lesz, akkor annak sincs akad\u00e1lya, hogy onnan kapjon 135 ezer forint \u00f6sszegben tov\u00e1bbi t\u00e1mogat\u00e1st a szabadid\u0151 alsz\u00e1ml\u00e1j\u00e1ra - magyar\u00e1zta az \u00e1llamtitk\u00e1r.\n\u00a0\u00a0\u00a0\u00a0A Sz\u00e9p-k\u00e1rtya kedvez\u0151 ad\u00f3szab\u00e1lyai h\u00e1rmas c\u00e9lt szolg\u00e1lnak, hiszen egyr\u00e9szt a c\u00e9gekn\u00e9l hagy 50 milli\u00e1rd forintot, m\u00e1sr\u00e9szt mintegy egymilli\u00f3 munkav\u00e1llal\u00f3 pihen\u00e9s\u00e9t, rekre\u00e1ci\u00f3j\u00e1t biztos\u00edtja, harmadr\u00e9szt t\u00e1mogatja a koronav\u00edrus-v\u00e1ls\u00e1g \u00e1ltal legink\u00e1bb s\u00fajtott turisztikai \u00e1gazatot is; az int\u00e9zked\u00e9s \u00edgy a gazdas\u00e1g \u00fajraind\u00edt\u00e1s\u00e1nak az egyik fontos l\u00e9p\u00e9se lehet - \u00f6sszegezett az \u00e1llamtitk\u00e1r.\n\n\nMTI 2021. j\u00fanius 21.\n\n"}]