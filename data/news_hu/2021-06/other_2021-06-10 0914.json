[{"date": "2021-06-10 09:14", "url": "https://koronavirus.gov.hu/cikkek/novak-meg-kell-teremteni-felteteleit-kozossegi-elet-ujrainditasanak", "h1": "Nov\u00e1k: meg kell teremteni a felt\u00e9teleit a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1nak", "body": "\nMeg kell teremteni a felt\u00e9teleit a k\u00f6z\u00f6ss\u00e9gi \u00e9let miel\u0151bbi \u00fajraind\u00edt\u00e1s\u00e1nak - mondta Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA m\u0171sorban arr\u00f3l besz\u00e9ltek, hogy a miniszter vezet\u00e9s\u00e9vel fel\u00e1ll a t\u00e1rsadalmi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs. Err\u0151l Nov\u00e1k Katalin azt k\u00f6z\u00f6lte, ez egy \"sz\u00e9lesk\u00f6r\u0171\" operat\u00edv t\u00f6rzs lesz, \u00e1lland\u00f3 tagokkal \u00e9s megh\u00edvottakkal.\n\u00a0\u00a0\u00a0\u00a0A t\u00f6rzsben benne lesz m\u00e1sok mellett Nyitrai Zsolt, a kiemelt t\u00e1rsadalmi \u00fcgyek\u00e9rt felel\u0151s minisztereln\u00f6ki megb\u00edzott, Guller Zolt\u00e1n, a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja, Kardosn\u00e9 Gyurk\u00f3 Katalin, a Nagycsal\u00e1dosok Orsz\u00e1gos Egyes\u00fclet\u00e9nek eln\u00f6ke, Vashegyi Gy\u00f6rgy, a Magyar M\u0171v\u00e9szeti Akad\u00e9mia eln\u00f6ke, valamint M\u00fcller Cec\u00edlia orsz\u00e1gos tisztif\u0151orvos \u00e9s megh\u00edvottk\u00e9nt Langern\u00e9 Victor Katalin, a t\u00e1rsadalmi felz\u00e1rk\u00f3z\u00e1s\u00e9rt felel\u0151s helyettes \u00e1llamtitk\u00e1r - sorolta a miniszter.\n\u00a0\u00a0\u00a0\u00a0Nov\u00e1k Katalin sz\u00f3l arr\u00f3l is, ha lehet\u0151s\u00e9g lesz r\u00e1, \u00e9s a gazdas\u00e1gi n\u00f6veked\u00e9s engedi, akkor j\u00f6v\u0151re visszakapj\u00e1k a befizetett szem\u00e9lyi j\u00f6vedelemad\u00f3t a gyermekes csal\u00e1dok. Ez azt jelenti, hogy amit befizettek szem\u00e9lyi j\u00f6vedelemad\u00f3k\u00e9nt a csal\u00e1dok, abb\u00f3l kapnak vissza egy jelent\u0151s \u00f6sszeget, amelynek lesz egy fels\u0151 \u00e9rt\u00e9khat\u00e1ra.\n\u00a0\u00a0\u00a0\u00a0Eml\u00e9keztetett: a korm\u00e1ny csal\u00e1d- \u00e9s gazdas\u00e1gpolitik\u00e1j\u00e1nak az az alapja, hogy az emberek a munk\u00e1jukkal megkeresett p\u00e9nzt min\u00e9l ink\u00e1bb a csal\u00e1djukra, gyermekeikre ford\u00edthass\u00e1k.\n\u00a0\u00a0\u00a0\u00a0\"Ez\u00e9rt cs\u00f6kkentj\u00fck folyamatosan a j\u00f6vedelmet terhel\u0151 ad\u00f3kat, ez\u00e9rt vezett\u00fck be az egykulcsos ad\u00f3rendszert (...), \u00e9s min\u00e9l t\u00f6bb gyermeket nevel valaki Magyarorsz\u00e1gon ann\u00e1l kevesebb szem\u00e9lyi j\u00f6vedelemad\u00f3t fizet\" - jelezt a miniszter.\n\u00a0\u00a0\u00a0\u00a0Hozz\u00e1tette, bevezett\u00e9k a n\u00e9gygyermekes \u00e9desany\u00e1k szem\u00e9lyij\u00f6vedelemad\u00f3-mentess\u00e9g\u00e9t, \u00e9s j\u00f6v\u0151re a 25 \u00e9v alattiak is ebben r\u00e9szes\u00fclhetnek.\nNov\u00e1k Katalin hangs\u00falyozta, musz\u00e1j dolgozni ahhoz, hogy az orsz\u00e1g m\u0171k\u00f6dj\u00f6n, \"mi \u00edgy v\u00e9szelt\u00fck \u00e1t ezt a nagyon neh\u00e9z \u00e9vet\", szemben m\u00e1s orsz\u00e1gokkal, ahol elkezdtek \"osztogatni\".\n\u00a0\u00a0\u00a0\u00a0Hozz\u00e1tette, a korm\u00e1ny nem megszor\u00edt\u00e1sokban, hanem lehet\u0151s\u00e9gekben gondolkodik \u00e9s el\u0151remenek\u00fcl. R\u00e1ad\u00e1sul a magas \u00e1toltotts\u00e1g miatt van es\u00e9ly arra, hogy a j\u00e1rv\u00e1nyb\u00f3l Magyarorsz\u00e1g meger\u0151s\u00f6dve ker\u00fclj\u00f6n ki - tette hozz\u00e1.\n\nMTI 2021. j\u00fanius 10.\n\n"}]