[{"date": "2021-06-29 12:14", "url": "https://koronavirus.gov.hu/cikkek/varga-mihaly-magyar-gazdasag-folyamatosan-nyeri-vissza-novekedesi-kepesseget", "h1": "Varga Mih\u00e1ly: a magyar gazdas\u00e1g folyamatosan nyeri vissza n\u00f6veked\u00e9si k\u00e9pess\u00e9g\u00e9t", "body": "\nA magyar gazdas\u00e1g nem \u00e1llt le, folyamatosan nyeri vissza n\u00f6veked\u00e9si k\u00e9pess\u00e9g\u00e9t, \u00e9s k\u00e9pes lesz arra, hogy a n\u00f6veked\u00e9st tekintve visszaszerezze a j\u00e1rv\u00e1ny el\u0151tti uni\u00f3s dobog\u00f3s helyet - mondta a p\u00e9nz\u00fcgyminiszter kedden a Fej\u00e9r megyei S\u00e1rszentmih\u00e1lyon, ahol a Masterplast Nyrt. eg\u00e9szs\u00e9gipari alapanyaggy\u00e1rt\u00f3 \u00fczem\u00e9t adt\u00e1k \u00e1t.\n\n\n\u00a0Varga Mih\u00e1ly\u00a0hangs\u00falyozta, hogy a j\u00e1rv\u00e1ny okozta v\u00e1ls\u00e1g kit\u00f6r\u00e9sekor sz\u00e1mos magyar v\u00e1llalkoz\u00e1s d\u00f6nt\u00f6tt \u00fagy, k\u00f6zt\u00fck a Masterplast, hogy nem visszafogja a termel\u00e9s\u00e9t, nem le\u00e9p\u00edti a munkahelyeit, hanem fejleszt, beruh\u00e1z, \u00faj piacokat keres. A korm\u00e1ny az ehhez sz\u00fcks\u00e9ges t\u00e1mogat\u00e1st mindv\u00e9gig biztos\u00edtotta - tette hozz\u00e1.\n\u00a0\u00a0\u00a0\u00a0A miniszter k\u00f6z\u00f6lte, hogy a t\u00e1mogat\u00e1sok egy r\u00e9sze az Eg\u00e9szs\u00e9gipari t\u00e1mogat\u00e1si program keret\u00e9ben jutott el a v\u00e1llalkoz\u00e1sokhoz, \u00e9s e forr\u00e1sok felhaszn\u00e1l\u00e1s\u00e1val az egyik legnagyobb beruh\u00e1z\u00e1st a Masterplast hajtotta v\u00e9gre. Mint mondta: 50 \u00faj munkahelyet hoztak l\u00e9tre \u00faj \u00fczem\u00fck 9,5 milli\u00e1rd forintba ker\u00fclt, ehhez t\u00f6bb mint 7,5 milli\u00e1rdot az \u00e1llam adott.\n\u00a0\u00a0\u00a0\u00a0Varga Mih\u00e1ly\u00a0jelezte, m\u00e9g id\u00e9n elk\u00e9sz\u00fcl a c\u00e9g feldolgoz\u00f3 \u00fczeme is, \u00edgy a Masterplast a most \u00e1tadott \u00fczemmel egy\u00fctt \u00f6sszesen 12 milli\u00e1rd forintos beruh\u00e1z\u00e1st hajt v\u00e9gre a korm\u00e1ny 9,5 milli\u00e1rd forintos t\u00e1mogat\u00e1s\u00e1val.\n\u00a0\u00a0\u00a0\u00a0A miniszter arr\u00f3l is besz\u00e9lt, hogy a v\u00e1llalatcsoport beruh\u00e1z\u00e1s\u00e1val egy \u00fajabb ter\u00fcleten, az eg\u00e9szs\u00e9gipari text\u00edli\u00e1k ter\u00e9n \u00e1lhat \u00f6nell\u00e1t\u00f3v\u00e1 az orsz\u00e1g, hiszen a S\u00e1rszentmih\u00e1lyon el\u0151\u00e1ll\u00edtott alapanyagb\u00f3l k\u00e9sz\u00fclhet v\u00e9d\u0151ruha, maszk, orvosi k\u00f6peny, l\u00e1bzs\u00e1k \u00e9s fejv\u00e9d\u0151 is. Megjegyezte, hogy j\u00e1rv\u00e1nyid\u0151szakban az \u00faj \u00fczem teljes kapacit\u00e1s\u00e1t k\u00e9pesek lesznek a hazai sz\u00fcks\u00e9gletek kiel\u00e9g\u00edt\u00e9s\u00e9re ford\u00edtani, ugyanakkor \"b\u00e9keid\u0151ben\" a term\u00e9kek 80 sz\u00e1zal\u00e9k\u00e1t ak\u00e1r a k\u00fclpiacokon is tudj\u00e1k \u00e9rt\u00e9kes\u00edteni.\n\u00a0\u00a0\u00a0\u00a0A t\u00e1rcavezet\u0151 eml\u00e9keztetett: a korm\u00e1ny tavaly ny\u00e1ron ind\u00edtotta el az Eg\u00e9szs\u00e9gipari t\u00e1mogat\u00e1si programot (ETP), amely m\u00e1r az egyik legeredm\u00e9nyesebb korm\u00e1nyzati beruh\u00e1z\u00e1s-\u00f6szt\u00f6nz\u0151 programnak sz\u00e1m\u00edt. Az ETP keret\u00e9ben \u00f6sszesen 82 eg\u00e9szs\u00e9gipari fejleszt\u00e9s val\u00f3sul meg 86 milli\u00e1rd forint \u00f6ssz\u00e9rt\u00e9kben, 5700 munkahelyet v\u00e9denek meg, amelyhez a korm\u00e1ny 66 milli\u00e1rd forintos t\u00e1mogat\u00e1st ny\u00fajt a v\u00e1llalkoz\u00e1soknak. Ezzel a c\u00e9gek m\u00e1r k\u00e9pesek ell\u00e1tni az orsz\u00e1got elegend\u0151 maszkkal, a v\u00edrus gy\u00f3gy\u00edt\u00e1s\u00e1ban fontos Favipiravirral, az olt\u00e1shoz haszn\u00e1lt orvosi eszk\u00f6z\u00f6kkel, fert\u0151tlen\u00edt\u0151szerrel, valamint l\u00e9gtiszt\u00edt\u00f3 berendez\u00e9sekkel.\n\u00a0\u00a0\u00a0\u00a0T\u00f6r\u0151 G\u00e1bor (Fidesz) a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je eml\u00e9keztetett arra, hogy egy \u00e9ve is komoly fejleszt\u00e9seket adtak \u00e1t a c\u00e9gn\u00e9l, \u00e1m akkor m\u00e9g a munkahelyek megtart\u00e1sa volt el\u0151t\u00e9rben, most \u00faj munkahelyek l\u00e9tes\u00fcltek.\n\u00a0\u00a0\u00a0\u00a0A sajt\u00f3anyag szerint az eg\u00e9szs\u00e9gipari text\u00edliagy\u00e1rt\u00f3 \u00fczem a Masterplast t\u00f6rt\u00e9net\u00e9nek legnagyobb beruh\u00e1z\u00e1sa. A 7700 n\u00e9gyzetm\u00e9ter alapter\u00fclet\u0171 \u00fczemkomplexumban 7000 tonn\u00e1s \u00e9ves kapacit\u00e1ssal rendelkezik. Az eg\u00e9szs\u00e9gipari \u00fczlet\u00e1g nagys\u00e1grendileg t\u00f6bb mint 20 milli\u00f3 eur\u00f3s \u00e9ves \u00e1rbev\u00e9telt hozhat a Masterplast sz\u00e1m\u00e1ra m\u00e1r 2021-ben \u00e9s az \u00faj ter\u00fclet eredm\u00e9nyess\u00e9ge az \u00e9vtized v\u00e9g\u00e9re el\u00e9rheti az \u00e9p\u00edt\u0151ipari szegmens szintj\u00e9t.\n\u00a0\u00a0\u00a0\u00a0A Budapesti \u00c9rt\u00e9kt\u0151zsd\u00e9n, a pr\u00e9mium kateg\u00f3ri\u00e1ban jegyzett v\u00e1llalat 2019-es \u00e1rbev\u00e9tele 107 milli\u00f3 eur\u00f3 (38,5 milli\u00e1rd forint) volt. (FOT\u00d3)\n\nMTI 2021. j\u00fanius 29.\n\n"}]