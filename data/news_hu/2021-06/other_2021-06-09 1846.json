[{"date": "2021-06-09 18:46", "url": "https://koronavirus.gov.hu/cikkek/novak-katalin-magyarok-ujra-elvezik-szabadsagot", "h1": "Nov\u00e1k Katalin: a magyarok \u00fajra \u00e9lvezik a szabads\u00e1got", "body": "\nA magyar emberek a koronav\u00edrus-j\u00e1rv\u00e1ny tet\u0151z\u00e9se ut\u00e1n \u00fajra \u00e9lvezik a szabads\u00e1got, az \u00e9letet -\u00a0jelentette ki Nov\u00e1k Katalin,\u00a0csal\u00e1dok\u00e9rt felel\u0151s\u00a0miniszter\u00a0\u00a0egy angol nyelv\u0171 r\u00e1di\u00f3s besz\u00e9lget\u00e9sben, amelyet a saj\u00e1t Facebook-oldal\u00e1n tettek k\u00f6zz\u00e9 szerd\u00e1n.\n\u00a0\n\n\nAz interj\u00fat az amerikai The Answer r\u00e1di\u00f3 The Pro America Report c\u00edm\u0171 m\u0171sor\u00e1ban Ed Martinnak adta Nov\u00e1k Katalin.\n\u00a0\u00a0\u00a0\u00a0K\u00f6z\u00f6lte, hogy Magyarorsz\u00e1g j\u00f3l \u00e1ll az \u00e1toltotts\u00e1g szempontj\u00e1b\u00f3l: a n\u00e9pess\u00e9gnek m\u00e1r a fel\u00e9t immuniz\u00e1lt\u00e1k. Minden olyan feln\u0151tt, aki akart, kapott vakcin\u00e1t, az olt\u00e1s m\u00e1r nem az \u00e1llam felel\u0151ss\u00e9ge - hangoztatta.\n\u00a0\u00a0\u00a0\u00a0Az eg\u00e9szs\u00e9g\u00fcgyi rendszer soha nem omlott \u00f6ssze, a gazdas\u00e1g lassan helyre\u00e1ll. Dolgoznak a munkahelyteremt\u00e9sen, a foglalkoztatotts\u00e1g m\u00e1r a j\u00e1rv\u00e1ny el\u0151tti szinten mozog - emelte ki a Fidesz aleln\u00f6ke, csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\n\u00a0\u00a0\u00a0\u00a0Megjegyezte: a turizmus Magyarorsz\u00e1gon is megs\u00ednylette a v\u00e1ls\u00e1got.\n\u00a0\u00a0\u00a0\u00a0Neh\u00e9znek nevezte az elm\u00falt \u00e9vet, az otthoni tanul\u00e1st \u00e9s munkav\u00e9gz\u00e9st, ugyanakkor optimist\u00e1nak vallotta mag\u00e1t: szerinte a kialakult helyzet jobban meger\u0151s\u00edtette a csal\u00e1di k\u00f6tel\u00e9keket.\nNov\u00e1k Katalin azt mondta, hogy a magyarok csal\u00e1dk\u00f6zpont\u00faak. A fiatalok h\u00e1zass\u00e1got \u00e9s kett\u0151n\u00e9l t\u00f6bb gyermeket szeretn\u00e9nek, a gyakorlatban m\u00e9gis m\u00e1sk\u00e9nt alakul. A korm\u00e1ny feladat\u00e1nak nevezte, hogy lehet\u0151v\u00e9 tegye: annyi gyermek sz\u00fclessen, amennyire az emberek v\u00e1gynak, \u00e9s ne kelljen anyagi okok miatt elhalasztani az ilyen d\u00f6nt\u00e9seket.\n\u00a0\u00a0\u00a0\u00a0A kereszt\u00e9nys\u00e9g a magyar kult\u00fara r\u00e9sze. A korm\u00e1ny kereszt\u00e9nydemokrata, konzervat\u00edv \u00e9rt\u00e9keket vall, csal\u00e1dbar\u00e1t, v\u00e9di az \u00e9letet - jelentette ki Nov\u00e1k Katalin.\n\u00dagy v\u00e9lekedett, hogy az orsz\u00e1goknak sz\u00fcks\u00e9g\u00fck van hat\u00e1rokra. Magyarorsz\u00e1g nem csup\u00e1n a saj\u00e1t hat\u00e1rait v\u00e9di, hanem az Eur\u00f3pai Uni\u00f3 hat\u00e1rait is, ez k\u00f6teless\u00e9ge - emelte ki.\n\u00a0\u00a0\u00a0\u00a0Illeg\u00e1lisan senki sem l\u00e9phet be, a magyarok nem akarnak t\u00f6meges bev\u00e1ndorl\u00e1st, ez szuverenit\u00e1si k\u00e9rd\u00e9s - tette hozz\u00e1.\nNov\u00e1k Katalin arr\u00f3l is besz\u00e9lt, hogy szeptemberben m\u00e1r a IV. Budapesti Demogr\u00e1fiai Cs\u00facsot tartj\u00e1k meg.\n\u00a0\n\n"}]