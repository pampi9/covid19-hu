[{"date": "2021-06-01 14:08", "url": "https://koronavirus.gov.hu/cikkek/orszagos-tisztifoorvos-tovabbra-kedvezo-jarvanyugyi-adatok-tendenciaja", "h1": "Orsz\u00e1gos tisztif\u0151orvos: tov\u00e1bbra is kedvez\u0151 a j\u00e1rv\u00e1ny\u00fcgyi adatok tendenci\u00e1ja", "body": "\nTov\u00e1bbra is kedvez\u0151 a j\u00e1rv\u00e1ny\u00fcgyi adatok tendenci\u00e1ja - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia ismertette: hat\u00e1rozottan cs\u00f6kken a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzmint\u00e1kban B\u00e9k\u00e9scsab\u00e1n, Budapest \u00e9szaki \u00e9s k\u00f6zponti szennyv\u00edztiszt\u00edt\u00f3j\u00e1ban, Kecskem\u00e9ten, Miskolcon, Ny\u00edregyh\u00e1z\u00e1n, Salg\u00f3tarj\u00e1nban, Szeksz\u00e1rdon \u00e9s Szombathelyen.\n\u00a0\u00a0\u00a0\u00a0Hozz\u00e1tette: a 21. h\u00e9ten az el\u0151z\u0151 heti adatokhoz k\u00e9pest 42 sz\u00e1zal\u00e9kkal cs\u00f6kkent a fert\u0151z\u00f6ttek sz\u00e1ma. Az \u00faj fert\u0151z\u00f6ttek \u00e1tlag\u00e9letkora 42 \u00e9v. K\u00f6z\u00f6tt\u00fck 22 sz\u00e1zal\u00e9k a 40-49 \u00e9ves, 17 sz\u00e1zal\u00e9k a 30-39 \u00e9ves, 14 sz\u00e1zal\u00e9k az 50-59 \u00e9ves, 13 sz\u00e1zal\u00e9k a 20-29 \u00e9ves koroszt\u00e1lyba tartozik. Ez azt mutatja, hogy tov\u00e1bbra is az akt\u00edv, munkak\u00e9pes kor\u00fa lakoss\u00e1g k\u00f6r\u00e9ben fert\u0151z\u0151dnek meg a legt\u00f6bben. Az orsz\u00e1gos tisztif\u0151orvos \u0151ket arra k\u00e9rte, hogy regisztr\u00e1ljanak, \u00e9ljenek az olt\u00e1s lehet\u0151s\u00e9g\u00e9vel. Regisztr\u00e1ci\u00f3 olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: a 21. h\u00e9ten Pest megy\u00e9ben azonos\u00edtott\u00e1k a fert\u0151z\u00f6ttek 14 sz\u00e1zal\u00e9k\u00e1t, Budapesten 12 sz\u00e1zal\u00e9k\u00e1t, Borsod-Aba\u00faj-Zempl\u00e9n megy\u00e9ben pedig 11 sz\u00e1zal\u00e9k\u00e1t. A legkevesebb \u00faj eset N\u00f3gr\u00e1d \u00e9s Somogy megy\u00e9ben volt, az \u00f6sszes eset 2-2 sz\u00e1zal\u00e9ka. J\u00e1sz-Nagykun-Szolnok megy\u00e9ben csaknem 60, Vas megy\u00e9ben 54, Heves, B\u00e1cs-Kiskun, N\u00f3gr\u00e1d megy\u00e9ben \u00e9s a f\u0151v\u00e1rosban 50 sz\u00e1zal\u00e9kkal cs\u00f6kkent a fert\u0151z\u00f6ttek sz\u00e1ma. Az elhunytakn\u00e1l v\u00e1ltozatlanul 5 sz\u00e1zal\u00e9kban nem volt t\u00e1rsbetegs\u00e9g.\n\u00a0\u00a0\u00a0\u00a0Az elm\u00falt 24 \u00f3r\u00e1ban 174 \u00faj fert\u0151z\u00f6ttet azonos\u00edtottak, 28 beteg hunyt el, 947 beteget \u00e1polnak k\u00f3rh\u00e1zban, 100-an szorulnak l\u00e9legeztet\u00e9sre.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e1molt arr\u00f3l, hogy zajlik a k\u00fclhoni magyarok \u00e9s a Magyarorsz\u00e1gon \u00e9l\u0151 k\u00fclf\u00f6ldiek regisztr\u00e1ci\u00f3ja a v\u00e9d\u0151olt\u00e1sra, amelynek bead\u00e1sa v\u00e1rhat\u00f3an j\u00fanius m\u00e1sodik fel\u00e9ben t\u00f6rt\u00e9nik meg.\n\u00a0\u00a0\u00a0\u00a0Eddig 5 176 630-an kaptak v\u00e9d\u0151olt\u00e1st, k\u00f6z\u00fcl\u00fck 3 655 647 embernek a m\u00e1sodik adagot is beadt\u00e1k. Magyarorsz\u00e1gon a lakoss\u00e1g 53 sz\u00e1zal\u00e9ka kapott m\u00e1r v\u00e9d\u0151olt\u00e1st, az eur\u00f3pai uni\u00f3s \u00e1tlag ezzel szemben 37 sz\u00e1zal\u00e9k - tette hozz\u00e1.\n\u00a0\u00a0\u00a0\u00a0Az 5 milli\u00f3 236 ezer regisztr\u00e1lt 91 sz\u00e1zal\u00e9ka megkapta a v\u00e9d\u0151olt\u00e1st, a 60 \u00e9v felettiek 96, a 18-59 \u00e9ves koroszt\u00e1ly t\u00f6bb mint 88 sz\u00e1zal\u00e9k\u00e1t oltott\u00e1k be. \u00a0\u00a0\u00a0\u00a0\n\u00a0\u00a0\u00a0\u00a0Hangs\u00falyozta, hogy hatf\u00e9le vakcina \u00e1ll rendelkez\u00e9sre az orsz\u00e1gban, aki regisztr\u00e1lt, az m\u00e1r m\u00e1snap beoltathatja mag\u00e1t.\n\u00a0\u00a0\u00a0\u00a0Kedden 439 920 Pfizer- \u00e9s 60 ezer Janssen-vakcina \u00e9rkezik az orsz\u00e1gba, p\u00e9nteken 64 800 adag Moderna-olt\u00f3anyagot v\u00e1rnak.\n\u00a0\u00a0\u00a0\u00a0M\u00fcller Cec\u00edlia elmondta azt is, hogy Magyarorsz\u00e1gon tov\u00e1bbra is jellemz\u0151en a brit v\u00edrusvari\u00e1ns fert\u0151z. K\u00e9t esetben fedezt\u00e9k fel az indiai v\u00edrusvari\u00e1ns jelenl\u00e9t\u00e9t: az egyik beteg meggy\u00f3gyult, a m\u00e1sik rehabilit\u00e1ci\u00f3n van. Az indiai v\u00edrusmut\u00e1ci\u00f3 \u00e1ltal okozott betegs\u00e9g nem zajlik s\u00falyosabban, mint a brit mut\u00e1ns vagy a vadv\u00edrus \u00e1ltal el\u0151id\u00e9zett megbeteged\u00e9s - jegyezte meg.\n\u00a0\u00a0\u00a0\u00a0Ismertet\u00e9se szerint egyik eset sem f\u00fcgg \u00f6ssze k\u00fclf\u00f6ldi \u00fattal, \u00e9s mindk\u00e9t beteg k\u00f6rnyezet\u00e9ben j\u00e1rv\u00e1ny\u00fcgyi vizsg\u00e1latot v\u00e9geznek. Az egyik helysz\u00ednen 23 mintav\u00e9tel t\u00f6rt\u00e9nt, ezek k\u00f6z\u00fcl 22 negat\u00edv eredm\u00e9nnyel z\u00e1rult, egyet m\u00e9g vizsg\u00e1lnak. A m\u00e1sik eg\u00e9szs\u00e9g\u00fcgyi szolg\u00e1ltat\u00f3n\u00e1l 119 mint\u00e1t vettek, ezek vizsg\u00e1lata m\u00e9g tart.\n\u00a0\u00a0\u00a0\u00a0Megnyugtat\u00f3, hogy az eg\u00e9szs\u00e9g\u00fcgyi szem\u00e9lyzet nem kapta el a v\u00edrusvari\u00e1nst, tal\u00e1n annak is k\u00f6sz\u00f6nhet\u0151en, hogy a v\u00e9d\u0151olt\u00e1sok a v\u00edrusvari\u00e1nsok ellen is v\u00e9delmet ny\u00fajtanak - mondta az orsz\u00e1gos tisztif\u0151orvos.\n\u00a0\u00a0\u00a0\u00a0Sz\u00f3lt arr\u00f3l is, hogy az indiai mut\u00e1ns egy dupla mut\u00e1ci\u00f3 eredm\u00e9nye: a v\u00edrus t\u00fcskefeh\u00e9rj\u00e9j\u00e9n keletkezik k\u00e9t mut\u00e1ci\u00f3s pont, amelyek a v\u00edrus term\u00e9szet\u00e9ben t\u00f6rt\u00e9n\u0151 v\u00e1ltoz\u00e1sokat okozz\u00e1k. H\u00e1rom t\u00edpust azonos\u00edtottak az indiai mut\u00e1ci\u00f3n bel\u00fcl: a nyomon k\u00f6vet\u00e9sre, az \u00e9rdekl\u0151d\u00e9sre, illetve az aggodalomra okot ad\u00f3 vari\u00e1nst; az ut\u00f3bbi j\u00e1rv\u00e1ny\u00fcgyi szempontb\u00f3l s\u00falyosabb betegs\u00e9get okozhat \u00e9s a brit vari\u00e1nshoz hasonl\u00f3an gyorsabban terjedhet.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva elmondta: azut\u00e1n, hogy az Eur\u00f3pai Gy\u00f3gyszer\u00fcgyn\u00f6ks\u00e9g j\u00f3v\u00e1hagyta a 12-15 \u00e9vesek olt\u00e1s\u00e1t, egyel\u0151re vizsg\u00e1lj\u00e1k, hogy Magyarorsz\u00e1gon alkalmazz\u00e1k-e a v\u00e9d\u0151olt\u00e1st ebben a koroszt\u00e1lyban, \u00e9s ha igen, mikor; err\u0151l az operat\u00edv t\u00f6rzs d\u00f6nt.\n\nMTI 2021. j\u00fanius 1.\n\n"}]