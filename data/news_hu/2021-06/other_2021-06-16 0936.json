[{"date": "2021-06-16 09:36", "url": "https://koronavirus.gov.hu/cikkek/itm-egy-het-alatt-tobb-mint-hetezren-kertek-az-onfoglalkoztatok-tamogatasat", "h1": "ITM: egy h\u00e9t alatt t\u00f6bb mint h\u00e9tezren k\u00e9rt\u00e9k az \u00f6nfoglalkoztat\u00f3k t\u00e1mogat\u00e1s\u00e1t", "body": "\nKimagasl\u00f3 az \u00e9rdekl\u0151d\u00e9s a 219 ezer forintos egyszeri t\u00e1mogat\u00e1s ir\u00e1nt, a meghirdet\u00e9s \u00f3ta eltelt egy h\u00e9tben m\u00e1r t\u00f6bb mint m\u00e1sf\u00e9lmilli\u00e1rd forint \u00e9rt\u00e9kben \u00e9rkeztek be k\u00e9relmek - mondta Bod\u00f3 S\u00e1ndor. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM)foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a miniszt\u00e9rium szerdai k\u00f6zlem\u00e9ny\u00e9ben hozz\u00e1tette, az \u00fajraindul\u00e1st megk\u00f6nny\u00edt\u0151 lehet\u0151s\u00e9ggel azok a v\u00e1llalkoz\u00f3k \u00e9lhetnek, akik alkalmazott h\u00edj\u00e1n nem voltak jogosultak a b\u00e9rt\u00e1mogat\u00e1sokra.\n\n\nA koronav\u00edrus miatt, az emberi \u00e9let \u00e9s eg\u00e9szs\u00e9g v\u00e9delme \u00e9rdek\u00e9ben sz\u00fcks\u00e9gess\u00e9 v\u00e1lt vesz\u00e9lyhelyzeti int\u00e9zked\u00e9sek k\u00fcl\u00f6n\u00f6sen nagy terhet r\u00f3ttak a m\u0171k\u00f6d\u00e9s\u00fck sz\u00fcneteltet\u00e9s\u00e9re k\u00e9nyszer\u00fclt szektorokra. A v\u00e1llalkoz\u00e1sok nagyobbik h\u00e1nyad\u00e1nak talpon marad\u00e1s\u00e1t, a munkahelyek meg\u0151rz\u00e9s\u00e9t \u00e9rdemben seg\u00edtette az \u00e1gazati b\u00e9rt\u00e1mogat\u00e1s. Az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak h\u00edj\u00e1n nem tudtak b\u00e9rt\u00e1mogat\u00e1sra p\u00e1ly\u00e1zni.\n\u00a0\u00a0\u00a0\u00a0A garant\u00e1lt b\u00e9rminimummal megegyez\u0151 \u00f6sszeget, azaz 219 ezer forintot kaphatnak a vesz\u00e9lyhelyzeti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9get folytat\u00f3 \u00f6nfoglalkoztat\u00f3k. A korm\u00e1ny az egyszeri t\u00e1mogat\u00e1ssal mintegy 100-120 ezer \u00e9rintettnek, m\u00e1sok mellett p\u00e9ld\u00e1ul fodr\u00e1szoknak, kozmetikusoknak, idegenvezet\u0151knek, el\u0151ad\u00f3m\u0171v\u00e9szeknek \u00e9s aut\u00f3siskolai oktat\u00f3knak biztos\u00edt seg\u00edts\u00e9get az \u00fajraindul\u00e1shoz.\n\u00a0\u00a0\u00a0\u00a0A szab\u00e1lyoz\u00e1s jelenleg sz\u00fcneteltetett v\u00e1llalkoz\u00e1s ut\u00e1n is lehet\u0151v\u00e9 teszi a t\u00e1mogat\u00e1s ig\u00e9nyl\u00e9s\u00e9t. Az egyszeri hozz\u00e1j\u00e1rul\u00e1s nemcsak f\u0151\u00e1ll\u00e1sban folytatott tev\u00e9kenys\u00e9g ut\u00e1n k\u00e9rhet\u0151, \u00edgy az p\u00e9ld\u00e1ul a m\u00e1sod\u00e1ll\u00e1sban vagy nyugd\u00edjask\u00e9nt m\u0171k\u00f6dtetett v\u00e1llalkoz\u00e1soknak is j\u00e1rhat - ismertette az ITM.\n\u00a0\u00a0\u00a0\u00a0Az egyszer\u0171en kit\u00f6lthet\u0151, egyoldalas k\u00e9relem el\u00e9rhet\u0151 a korm\u00e1nyzati honlapon \u00e9s a munka.hu oldalon. A program l\u00e9tjogosults\u00e1g\u00e1t igazolja, hogy ut\u00f3bbi port\u00e1l el\u00e9r\u00e9se a bejelent\u00e9s \u00f3ta a t\u00edzszeres\u00e9re ugrott. Az ig\u00e9nyl\u00e9seket a j\u00e1r\u00e1si hivatalok foglalkoztat\u00e1si oszt\u00e1lyaira lehet beny\u00fajtani a vesz\u00e9lyhelyzet megsz\u0171n\u00e9s\u00e9ig.\n\u00a0\u00a0\u00a0\u00a0A korm\u00e1ny els\u0151sorban a m\u00e1jus v\u00e9g\u00e9n lez\u00e1rult b\u00e9rt\u00e1mogat\u00e1si programokkal v\u00e9dte meg a hazai munkahelyeket. Az ebb\u0151l a lehet\u0151s\u00e9gb\u0151l kimarad\u00f3k vehetik ig\u00e9nybe az egyszeri t\u00e1mogat\u00e1st, amelyet egy h\u00e9t alatt m\u00e1r k\u00f6zel h\u00e9t \u00e9s f\u00e9lezren k\u00e9rtek. \"J\u00fanius elej\u00e9t\u0151l sz\u00e9lesebb k\u00f6r sz\u00e1m\u00e1ra \u00e9rhet\u0151 el a V\u00e1llalkoz\u00e1sok munkaer\u0151 t\u00e1mogat\u00e1sa, amelyben egy \u00e1ll\u00e1skeres\u0151 foglalkoztat\u00e1s\u00e1t f\u00e9l \u00e9ven \u00e1t \u00f6sszesen ak\u00e1r 600 ezer forinttal \u00f6szt\u00f6n\u00f6zz\u00fck\" - id\u00e9zte a k\u00f6zlem\u00e9ny Bod\u00f3 S\u00e1ndort.\n\u00a0\u00a0\u00a0\u00a0\"A sikeres korm\u00e1nyzati int\u00e9zked\u00e9seknek is k\u00f6sz\u00f6nhet\u0151, hogy a foglalkoztat\u00e1s negyed\u00e9ves b\u0151v\u00fcl\u00e9s\u00e9ben Magyarorsz\u00e1g a negat\u00edvba fordul\u00f3 uni\u00f3s \u00e1tlagot jelent\u0151sen fel\u00fclm\u00falva Eur\u00f3pa legjobbja lett 2021 elej\u00e9re\" - fogalmazott az \u00e1llamtitk\u00e1r.\n\nMTI 2021. j\u00fanius 16.\n\n"}]