[{"date": "2020-03-20 16:21", "url": "https://koronavirus.gov.hu/cikkek/katonai-jarortevekenyseg-celja-biztonsagerzet-novelese", "h1": "A katonai j\u00e1r\u0151rtev\u00e9kenys\u00e9g c\u00e9lja a biztons\u00e1g\u00e9rzet n\u00f6vel\u00e9se", "body": "\nM\u00e1rcius 20-\u00e1t\u00f3l, p\u00e9ntekt\u0151l az orsz\u00e1g t\u00f6bb pontj\u00e1n is tal\u00e1lkozhatnak katon\u00e1kkal az utc\u00e1kon az emberek. Az eddig megszokott katonai jelenl\u00e9ten fel\u00fcl \u00fagynevezett jelenl\u00e9tfokoz\u00f3 katonai rend\u00e9sz j\u00e1r\u0151r\u00f6k teljes\u00edtenek szolg\u00e1latot t\u00f6bb nagyv\u00e1rosban.\n\nBenk\u0151 Tibor honv\u00e9delmi miniszter az M1 szerda esti h\u00edrad\u00f3j\u00e1ban elmondta, hogy p\u00e9ntek reggelt\u0151l nagyobb l\u00e9tsz\u00e1mban fognak megjelenni az orsz\u00e1g t\u00f6bb pontj\u00e1n a katon\u00e1k. 15 v\u00e1rosban jelenl\u00e9tfokoz\u00f3 katonai rend\u00e9sz j\u00e1r\u0151r\u00f6k teljes\u00edtenek szolg\u00e1latot, els\u0151sorban azokon a telep\u00fcl\u00e9seken, ahol katonai szervek, vagyis hely\u0151rs\u00e9gek tal\u00e1lhat\u00f3k.\n\n\u00a0\nA hely\u0151rs\u00e9gek katon\u00e1i rend\u00e9szeti felk\u00e9sz\u00edt\u00e9sen vesznek r\u00e9szt, amelyen az alkalmazhat\u00f3 int\u00e9zked\u00e9sek elm\u00e9leti \u00e9s gyakorlati elemeit gyakorolj\u00e1k. Els\u0151dleges szempont, hogy a szolg\u00e1latot ell\u00e1t\u00f3 katon\u00e1k lehet\u0151leg olyanok legyenek, akik r\u00e9szt vettek m\u00e1r hat\u00e1rv\u00e9delmi, vagy adventi j\u00e1r\u0151r feladatban. A felk\u00e9sz\u00edt\u00e9st k\u00f6vet\u0151en az MH Katonai Rend\u00e9szeti K\u00f6zponttal szorosan egy\u00fcttm\u0171k\u00f6dve hajtj\u00e1k v\u00e9gre a j\u00e1r\u0151rfeladatokat. Ennek els\u0151dleges c\u00e9lja, a lakoss\u00e1g biztons\u00e1g\u00e9rzet\u00e9nek n\u00f6vel\u00e9se, a katonai er\u0151k l\u00e1that\u00f3s\u00e1ga, ez\u00e1ltal a k\u00f6zbiztons\u00e1g, k\u00f6zrend fenntart\u00e1s\u00e1nak t\u00e1mogat\u00e1sa. A feladat v\u00e9grehajt\u00e1s\u00e1nak ideje alatt a j\u00e1r\u0151r\u00f6z\u0151 katon\u00e1k\u00a0felveszik a kapcsolatot az illet\u00e9kes rend\u0151rkapit\u00e1nys\u00e1ggal \u00e9s vel\u00fck folyamatosan egyeztetnek.\u00a0A katonai rend\u00e9sz j\u00e1r\u0151rnek joga van a Magyar Honv\u00e9ds\u00e9g Szolg\u00e1lati Szab\u00e1lyzata alapj\u00e1n, a k\u00f6zter\u00fcleten tetten \u00e9rt b\u0171ncselekm\u00e9ny elk\u00f6vet\u0151j\u00e9t visszatartani, \u00e9s a rend\u0151rs\u00e9gnek soron k\u00edv\u00fcl \u00e1tadni. Amennyiben a civil lakoss\u00e1g r\u00e9sz\u00e9r\u0151l tapasztal szab\u00e1lys\u00e9rt\u00e9st a rend\u00e9sz, joga van felsz\u00f3l\u00edtani, ha ez nem j\u00e1r eredm\u00e9nnyel, soron k\u00edv\u00fcl \u00e9rtes\u00edtheti az illet\u00e9kes hat\u00f3s\u00e1gi szervet, valamint annak ki\u00e9rkez\u00e9s\u00e9ig visszatarthatja az int\u00e9zked\u00e9s alatt \u00e1ll\u00f3 szem\u00e9lyt.\nA j\u00e1r\u0151rtev\u00e9kenys\u00e9g megel\u0151z\u0151 jelleg\u0171, a magyar \u00e1llampolg\u00e1rok \u00e9rdek\u00e9ben, v\u00e9delm\u00e9ben t\u00f6rt\u00e9nik. A katonai rend\u00e9sz j\u00e1r\u0151r feladatai sor\u00e1n nem c\u00e9l az int\u00e9zked\u00e9s, f\u0151 c\u00e9l a lakoss\u00e1g biztons\u00e1g\u00e9rzet\u00e9nek n\u00f6vel\u00e9se.\u00a0\nForr\u00e1s:\u00a0honvedelem.hu\n\u00a0\n\n"}]