[{"date": "2020-03-02 10:17", "url": "https://koronavirus.gov.hu/cikkek/mit-tegyen", "h1": "Mit tegyen?", "body": "\nAz \u00faj koronav\u00edrus-fert\u0151z\u00e9s terjed\u00e9se miatt az ENSZ Eg\u00e9szs\u00e9g\u00fcgyi Vil\u00e1gszervezete (WHO) aj\u00e1nl\u00e1st tett k\u00f6zz\u00e9 arr\u00f3l, hogy milyen alapvet\u0151 szab\u00e1lyok betart\u00e1s\u00e1val cs\u00f6kkenthet\u0151 a fert\u0151z\u00e9svesz\u00e9ly.\n\nTiszt\u00e1lkod\u00e1ssal \u00e9s az egym\u00e1s k\u00f6z\u00f6tti \u00e9rintkez\u00e9ssel kapcsolatos aj\u00e1nl\u00e1sok\nN\u00e9h\u00e1ny egyszer\u0171 higi\u00e9n\u00e9s szab\u00e1ly betart\u00e1s\u00e1val jelent\u0151sen cs\u00f6kkentheti az es\u00e9ly\u00e9t annak, hogy elkapja a fert\u0151z\u00e9st. Igaz ez nemcsak az \u00faj koronav\u00edrusra, hanem a szezon\u00e1lis influenz\u00e1ra is, hiszen mindk\u00e9t betegs\u00e9gn\u00e9l hasonl\u00f3 a fert\u0151z\u0151d\u00e9s \u00fatja.\n\nMosson gyakran kezet, lehet\u0151leg szappanos v\u00edzzel vagy legal\u00e1bb 60% alkoholtartalm\u00fa k\u00e9zfert\u0151tlen\u00edt\u0151vel tiszt\u00edtsa meg a kez\u00e9t! \u00dcgyeljen a k\u00f6rmei alatti, \u00e9s az ujjai k\u00f6z\u00f6tti ter\u00fcletekre is.\nFord\u00edtson fokozott figyelmet immunrendszere er\u0151s\u00edt\u00e9s\u00e9re.\u00a0Szell\u0151ztessen gyakran, fogyasszon elegend\u0151 vitamint,mozogjon rendszeresen a szabadban.\nT\u00fcsszent\u00e9s \u00e9s k\u00f6h\u00f6g\u00e9s eset\u00e9n haszn\u00e1ljon pap\u00edrzsebkend\u0151t, azt azonnal dobja ki a szemetesbe, majd alaposan mosson kezet.\nL\u00e1zas beteggel lehet\u0151s\u00e9g szerint ker\u00fclje az \u00e9rintkez\u00e9s minden form\u00e1j\u00e1t.\nA megszokott \u00e9rintkez\u00e9si, \u00fcdv\u00f6zl\u00e9si form\u00e1kat, p\u00e9ld\u00e1ul a k\u00e9zfog\u00e1st, a puszit, a bar\u00e1ti \u00f6lel\u00e9st tan\u00e1csos mell\u0151znie.\nL\u00e1zzal j\u00e1r\u00f3 betegs\u00e9g eset\u00e9n telefonon\u00a0jelentkezzen\u00a0orvos\u00e1n\u00e1l, sz\u00e1moljon be a t\u00fcneteir\u0151l, illetve ha a k\u00f6zelm\u00faltban k\u00fclf\u00f6ld\u00f6n j\u00e1rt, akkor arr\u00f3l is. Ne menjen el szem\u00e9lyesen a v\u00e1r\u00f3terembe, rendel\u0151be, ha \u00faj koronav\u00edrus-fert\u0151z\u00e9ssel \u00e9rintett ter\u00fcleten j\u00e1rt\u00a0vagy onnan \u00e9rkezett.\nKer\u00fclje el az \u00e9l\u0151 vagy lev\u00e1gott \u00e1llatokat forgalmaz\u00f3 piacokat olyan helyeken, ahol az \u00faj koronav\u00edrus j\u00e1rv\u00e1nyt okozott.\nNe fogyasszon nyers vagy nem megfelel\u0151en h\u0151kezelt, \u00e1llati eredet\u0171 \u00e9lelmiszert.\n\nAz arcmaszk haszn\u00e1lata \u00f6nmag\u00e1ban nem el\u0151zi meg a fert\u0151z\u00e9st, azonban igazoltan\u00a0megbetegedett, abban biztosan seg\u00edt a visel\u00e9se, hogy\u00a0ne terjessze a v\u00edrust egy-egy t\u00fcsszent\u00e9ssel vagy k\u00f6h\u00f6g\u00e9ssel. Amikor beteget \u00e1pol, szint\u00e9n cs\u00f6kkentheti a fert\u0151z\u0151d\u00e9s kock\u00e1zat\u00e1t, ha viseli az eg\u00e9szs\u00e9g\u00fcgyi maszkot.\n\u00a0\n\u00a0\nUtaz\u00e1ssal kapcsolatos aj\u00e1nl\u00e1sok\nAz \u00faj koronav\u00edrus-fert\u0151z\u00e9sre tekintettel gondolja \u00e1t utaz\u00e1ssal kapcsolatos szok\u00e1sait, terveit.\u00a0Utaz\u00e1s el\u0151tt \u2013 az aktu\u00e1lis k\u00f6zleked\u00e9si helyzeten, a sz\u00e1ll\u00e1s, \u00e9s egy\u00e9b lehet\u0151s\u00e9geken fel\u00fcl - t\u00e1j\u00e9koz\u00f3djon arr\u00f3l, hogy az adott helyen megjelent-e az \u00faj koronav\u00edrus.\n\n"}]