[{"date": "2020-03-10 22:25", "url": "https://koronavirus.gov.hu/cikkek/koronavirus-jarvanyt-turisztikai-es-vendeglatoszektor-nagyon-meg-fogja-szenvedni", "h1": "A koronav\u00edrus-j\u00e1rv\u00e1nyt a turisztikai \u00e9s vend\u00e9gl\u00e1t\u00f3szektor nagyon meg fogja szenvedni", "body": "\nA korm\u00e1ny 2020-ra plusz 3,7 sz\u00e1zal\u00e9k \u00e9s m\u00ednusz 0,3 sz\u00e1zal\u00e9k k\u00f6z\u00f6tti n\u00f6veked\u00e9si forgat\u00f3k\u00f6nyvekkel sz\u00e1mol, att\u00f3l f\u00fcgg\u0151en, hogy a koronav\u00edrus-j\u00e1rv\u00e1ny vil\u00e1ggazdas\u00e1gra kifejtett hat\u00e1sa - annak m\u00e9lys\u00e9ge, elh\u00faz\u00f3d\u00e1sa - milyen lesz - mondta a p\u00e9nz\u00fcgyminiszter kedden az Infor\u00e1di\u00f3 Ar\u00e9na c\u00edm\u0171 m\u0171sor\u00e1ban. Varga Mih\u00e1ly szerint a legrosszabb vari\u00e1ci\u00f3t is meg kell vizsg\u00e1lni.\n\n\nElmondta: 2019 tavasz\u00e1n, amikor a 2020-as k\u00f6lts\u00e9gvet\u00e9st megtervezt\u00e9k, 4 sz\u00e1zal\u00e9k k\u00f6r\u00fcli gazdas\u00e1gi n\u00f6veked\u00e9ssel sz\u00e1moltak, \u00e9s ahhoz igaz\u00edtott\u00e1k a k\u00f6lts\u00e9gvet\u00e9s bev\u00e9teli \u00e9s kiad\u00e1si oldal\u00e1t. A k\u00f6lts\u00e9gvet\u00e9sben 1 sz\u00e1zal\u00e9kos hi\u00e1nyt \u00e9s 1 sz\u00e1zal\u00e9kos - 480-490 milli\u00e1rd forintos - tartal\u00e9kot terveztek. A tartal\u00e9kb\u00f3l az elm\u00falt h\u00f3napokban ugyan m\u00e1r k\u00f6lt\u00f6ttek, de m\u00e9g mindig van egy nagyobb \u00f6sszeg arra, hogy a vis maior helyzetekben seg\u00edteni tudjanak. Ha azonban a v\u00e1ls\u00e1g nagyon m\u00e9ly, nagyon sok \u00e1gazatot \u00e9rint\u0151 lesz, ez a tartal\u00e9k is kev\u00e9snek bizonyulhat. A korm\u00e1ny azt v\u00e1rja, hogy a v\u00e1llalkoz\u00e1sok mondj\u00e1k meg, az egyes \u00e1gazatokat hogyan \u00e9rinti a v\u00e1ls\u00e1g, hogy c\u00e9lzott int\u00e9zked\u00e9seket tudjanak tenni - ismertette a miniszter. A t\u00e1rcavezet\u0151 elmondta, hogy m\u00e1r l\u00e1that\u00f3k a koronav\u00edrus-j\u00e1rv\u00e1ny gazdas\u00e1gi hat\u00e1sai, a sz\u00e1llodaiparban a 40-50 sz\u00e1zal\u00e9kos foglal\u00e1slemond\u00e1s sem ritka, nemcsak a k\u00ednai, hanem az eur\u00f3pai vend\u00e9gek is elmaradnak. A turisztikai \u00e9s a vend\u00e9gl\u00e1t\u00f3szektor ezt nagyon meg fogja szenvedni, \u00fagy v\u00e9lte, j\u00f3 eredm\u00e9ny lesz, ha nullszald\u00f3ra ki tudnak j\u00f6nni. Elmond\u00e1sa szerint figyelemmel k\u00eds\u00e9rik, hogy m\u00e1s orsz\u00e1gokban hogyan kezelik a v\u00edrus gazdas\u00e1gi hat\u00e1sait. \u00dagy l\u00e1tj\u00e1k, eddig csak azokat az eszk\u00f6z\u00f6ket \u00e9les\u00edtett\u00e9k, amelyekkel a v\u00e1llalkoz\u00f3i cs\u0151d\u00f6ket el lehet ker\u00fclni. A miniszt\u00e9riumban t\u00f6bb l\u00e9pcs\u0151ben gondolkodnak, vizsg\u00e1lj\u00e1k, milyen l\u00e9p\u00e9seket kell tenni abban az esetben, ha a v\u00edrus csak gazdas\u00e1gi lassul\u00e1st, \u00e9s milyet, ha nagyon m\u00e9ly v\u00e1ls\u00e1got okoz. A gazd\u00e1lkod\u00f3k val\u00f3s ig\u00e9ny\u00e9re kell reag\u00e1lni, \u00e9s megv\u00e9deni az elm\u00falt t\u00edz eredm\u00e9nyeit - hangs\u00falyozta a miniszter.\nBesz\u00e9lt arr\u00f3l is, hogy a v\u00e1ls\u00e1g egyes esetekben megnehez\u00edtheti a lakoss\u00e1gi hitelek t\u00f6rleszt\u00e9s\u00e9t. Az \u00faj hitel felv\u00e9tel\u00e9t tervez\u0151knek maxim\u00e1lis \u00f3vatoss\u00e1got javasolt a miniszter. Varga Mih\u00e1ly szerint a P\u00e9nz\u00fcgyminiszt\u00e9riumban rendelkeznek azzal a t\u00e1j\u00e9kozotts\u00e1ggal \u00e9s tapasztalattal, ami egy ilyen helyzetben az azonnali, s\u00fcrg\u0151s l\u00e9p\u00e9sek megt\u00e9tel\u00e9hez sz\u00fcks\u00e9ges. Hangs\u00falyozta: a magyar korm\u00e1nyban megvan az a k\u00e9pess\u00e9g, hogy gyorsan, szinte akci\u00f3szinten tud reag\u00e1lni a felmer\u00fcl\u0151 helyzetekre. P\u00e9ldak\u00e9nt a tavaly elind\u00edtott gazdas\u00e1gv\u00e9delmi akci\u00f3tervet eml\u00edtette, amelynek l\u00e9p\u00e9sei r\u00e9szben m\u00e1r hatottak, mik\u00f6zben m\u00e1shol m\u00e9g most terveznek hasonl\u00f3 l\u00e9p\u00e9seket. Hozz\u00e1tette, igaz\u00e1n hat\u00e9kony az lenne, ha az uni\u00f3s orsz\u00e1gok k\u00f6z\u00f6s l\u00e9p\u00e9seket is tenn\u00e9nek, az Ecofin j\u00f6v\u0151 heti \u00fcl\u00e9s\u00e9n err\u0151l biztosan sz\u00f3 esik majd. Arra a k\u00e9rd\u00e9sre, hogy a bejelentett 8 milli\u00e1rd forinton t\u00fal sz\u00e1m\u00edthat-e az eg\u00e9szs\u00e9g\u00fcgy tov\u00e1bbi forr\u00e1sokra, azt mondta, ezt a helyzet fogja alak\u00edtani. A legut\u00f3bbi h\u00edrek alapj\u00e1n az eg\u00e9szs\u00e9g\u00fcgyi rendszer k\u00e9pes arra, hogy a legnehezebb helyzetre is felk\u00e9sz\u00fclj\u00f6n. Az eg\u00e9szs\u00e9g\u00fcgyi rendszer m\u0171k\u00f6d\u00e9s\u00e9nek a biztos\u00edt\u00e1sa nem p\u00e9nz\u00fcgyi k\u00e9rd\u00e9s - hangs\u00falyozta -, a tartal\u00e9kban van arra a p\u00e9nz, hogy meger\u0151s\u00edts\u00e9k az ell\u00e1t\u00f3 rendszert, ha a j\u00e1rv\u00e1ny kiterjed\u00e9se, m\u00e9lys\u00e9ge nagyobb lesz ann\u00e1l, mint amire sz\u00e1m\u00edtottak. Elmondta: m\u00e1r megkezd\u0151d\u00f6tt a j\u00f6v\u0151 \u00e9vi k\u00f6lts\u00e9gvet\u00e9s tervez\u00e9se korm\u00e1nyzati, t\u00e1rcaszinten. A miniszter nem tartja sz\u00fcks\u00e9gesnek, hogy \u00fajra \u0151sszel fogadja el a parlament a k\u00f6lts\u00e9gvet\u00e9st. Az el\u0151z\u0151 \u00e9vekben m\u00e1r tavasszal ar\u00e1nylag nagy biztons\u00e1ggal siker\u00fclt megtervezni a k\u00f6vetkez\u0151 \u00e9vi k\u00f6lts\u00e9gvet\u00e9st. Nagyobb tartal\u00e9kot kell k\u00e9pezni, emellett a gazdas\u00e1g mindig biztos\u00edt annyi mozg\u00e1steret, hogy az \u00e9v k\u00f6zben felmer\u00fclt t\u00f6bbletbev\u00e9telekb\u0151l vagy \u00e1tcsoportos\u00edt\u00e1sokb\u00f3l rendk\u00edv\u00fcli kiad\u00e1sokat is meg lehessen oldani - fejtette ki. Ha nagyon bizonytalan lenne a helyzet, fel lehet tenni a k\u00e9rd\u00e9st, \u00e9rdemes-e m\u00e1jus-j\u00faniusban nekifutni a k\u00f6lts\u00e9gvet\u00e9snek, de egyel\u0151re nincs olyan szempont, ami miatt el kellene halasztani - mondta. A miniszter besz\u00e9lt arr\u00f3l is, hogy azokat a l\u00e9p\u00e9seket kell m\u00e9rlegelni, amelyek hozz\u00e1 tudnak seg\u00edteni ahhoz, hogy a v\u00e1ltoz\u00f3 vil\u00e1gban stabiliz\u00e1lni tudj\u00e1k a gazdas\u00e1g n\u00f6veked\u00e9s\u00e9t, \u00e9s mindig az uni\u00f3 \u00e1tlagos n\u00f6veked\u00e9si szintje felett tudj\u00e1k tartani. Az a c\u00e9l, hogy 2030-ra Magyarorsz\u00e1g el\u00e9rje az EU \u00e1tlagos gazdas\u00e1gi fejletts\u00e9g\u00e9nek 85-90 sz\u00e1zal\u00e9k\u00e1t. Varga Mih\u00e1ly meger\u0151s\u00edtette, hogy a helyi ipar\u0171z\u00e9si ad\u00f3 (hipa) \u00fcgy\u00e9ben m\u00e9g nincs d\u00f6nt\u00e9s, hat\u00e1svizsg\u00e1lat zajlik. A tranzakci\u00f3s ad\u00f3 megsz\u00fcntet\u00e9s\u00e9t firtat\u00f3 k\u00e9rd\u00e9sre azt mondta, a korm\u00e1nynak a k\u00f6lts\u00e9gvet\u00e9s elk\u00e9sz\u00edt\u00e9sekor kell m\u00e9rlegelnie, mely ad\u00f3int\u00e9zked\u00e9sek a leghat\u00e9konyabbak. Az eur\u00f3 bevezet\u00e9s\u00e9r\u0151l kifejtette: egyel\u0151re nincs ok arra, hogy Magyarorsz\u00e1g kapkodjon. Hasonl\u00f3an Lengyelorsz\u00e1ghoz vagy Csehorsz\u00e1ghoz, \u00fagy l\u00e1tj\u00e1k, hogy a nemzeti valut\u00e1k rugalmass\u00e1ga alkalmasabb\u00e1 teszi az orsz\u00e1got arra, hogy gyors reakci\u00f3kat tudjon adni a vil\u00e1ggazdas\u00e1g vagy az eur\u00f3pai gazdas\u00e1g v\u00e1ltoz\u00e1s\u00e1ra - mondta Varga Mih\u00e1ly.\n\n"}]