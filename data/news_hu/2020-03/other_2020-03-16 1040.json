[{"date": "2020-03-16 10:40", "url": "https://koronavirus.gov.hu/cikkek/szajmaszkokkal-uzletelo-csalot-vettek-orizetbe", "h1": "Sz\u00e1jmaszkokkal \u00fczletel\u0151 csal\u00f3t vettek \u0151rizetbe", "body": "\nSz\u00e1jmaszkokkal \u00fczletel\u0151 hondurasi \u00e1llampolg\u00e1rs\u00e1g\u00fa, de Magyarorsz\u00e1gon \u00e9l\u0151 csal\u00f3t vettek \u0151rizetbe - k\u00f6z\u00f6lte a rend\u0151rs\u00e9g h\u00e9tf\u0151n a honlapj\u00e1n.\n\nA k\u00f6zlem\u00e9ny szerint a feljelent\u00e9st egy amerikai c\u00e9g tulajdonosa tette meg, aki a nyomoz\u00f3knak azt mondta, egy n\u00e9pszer\u0171 web\u00e1ruh\u00e1z oldal\u00e1n tal\u00e1lt egy hirdet\u00e9st, ahol sz\u00e1jmaszkokat k\u00edn\u00e1lt elad\u00e1sra egy magyar c\u00e9g.\nA f\u00e9rfi felvette a kapcsolatot a hirdet\u0151vel, akivel 220 ezer eg\u00e9szs\u00e9g\u00fcgyi arcmaszk v\u00e1s\u00e1rl\u00e1s\u00e1ban egyeztek meg, majd az elad\u00f3nak t\u00f6bb r\u00e9szletben \u00e1t is utalta a megbesz\u00e9lt \u00f6sszeget.\n\nAz \u00fczlet lebonyol\u00edt\u00e1sa miatt a megrendel\u0151 Magyarorsz\u00e1gra utazott \u00e9s tal\u00e1lkozott az elad\u00f3 k\u00e9pvisel\u0151jek\u00e9nt elj\u00e1r\u00f3 f\u00e9rfival, aki tov\u00e1bbi 27 ezer doll\u00e1rt k\u00e9rt, miel\u0151tt a megrendelt \u00e1rut bemutatta volna.\nA v\u00e1s\u00e1rl\u00f3 ekkor fogott gyan\u00fat \u00e9s megpr\u00f3b\u00e1lta leellen\u0151rizni a c\u00e9get, amellyel \u00fczletelni kezdett. R\u00e1j\u00f6tt, hogy egy val\u00f3ban l\u00e9tez\u0151 v\u00e1llalat nev\u00e9vel \u00e9s nyilv\u00e1nos c\u00e9gadataival \u00e9ltek vissza \u00fagy, hogy az interneten megjelent hirdet\u00e9sben az eredeti n\u00e9vhez megt\u00e9veszt\u0151en hasonl\u00edt\u00f3 c\u00e9gnevet adtak meg, ez\u00e9rt azonnal feljelent\u00e9st tett a rend\u0151rs\u00e9gen.\nAz \u00fajabb tal\u00e1lkoz\u00f3ra m\u00e1r az V. ker\u00fcleti nyomoz\u00f3k \u00e9s a BRFK B\u0171n\u00fcgyi Bevet\u00e9si Oszt\u00e1ly munkat\u00e1rsai is elk\u00eds\u00e9rt\u00e9k a feljelent\u0151t, \u00e9s elfogt\u00e1k a 48 \u00e9ves W. H. Norlant. A f\u00e9rfin\u00e1l megtal\u00e1lt\u00e1k azt a mobiltelefont, amellyel az \u00fczleti megbesz\u00e9l\u00e9seket bonyol\u00edtott\u00e1k.\nA rend\u0151r\u00f6k megtett\u00e9k a sz\u00fcks\u00e9ges int\u00e9zked\u00e9seket annak \u00e9rdek\u00e9ben, hogy a kicsalt, majdnem 30 milli\u00f3 forintnak megfelel\u0151 valut\u00e1t lefoglalj\u00e1k.\nA Magyarorsz\u00e1gon \u00e9l\u0151 hondurasi \u00e1llampolg\u00e1rs\u00e1g\u00fa W. H. Norlant a rend\u0151r\u00f6k jelent\u0151s k\u00e1rt okoz\u00f3 csal\u00e1s b\u0171ntett megalapozott gyan\u00faja miatt gyan\u00fas\u00edtottk\u00e9nt hallgatt\u00e1k ki, \u0151rizetbe vett\u00e9k \u00e9s el\u0151terjeszt\u00e9st tettek letart\u00f3ztat\u00e1s\u00e1nak ind\u00edtv\u00e1nyoz\u00e1s\u00e1ra - \u00e1ll a k\u00f6zlem\u00e9nyben.\n\n"}]