[{"date": "2020-03-23 14:21", "url": "https://koronavirus.gov.hu/cikkek/orszagos-tisztifoorvos-minden-megyeben-van-fertozott", "h1": "Orsz\u00e1gos tisztif\u0151orvos: minden megy\u00e9ben van fert\u0151z\u00f6tt", "body": "\nNincs olyan megye, ahol ne tal\u00e1ltak volna koronav\u00edrus-fert\u0151z\u00f6ttet - hangs\u00falyozta M\u00fcller Cec\u00edlia orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\nKiemelte azt is, hogy m\u00e1r nem egyenes vonal\u00fa a fert\u0151z\u00f6ttek sz\u00e1m\u00e1nak emelked\u00e9se, m\u00e1r exponenci\u00e1lis, hatv\u00e1nyozott emelked\u00e9snek n\u00e9z\u00fcnk el\u00e9be. Az elk\u00f6vetkez\u0151 napokban, hetekben a t\u00f6meges megbeteged\u00e9sek szakasz\u00e1ba l\u00e9phet\u00fcnk - tette hozz\u00e1.\nAz elm\u00falt 24 \u00f3r\u00e1ban 36 \u00faj fert\u0151z\u00f6ttet tal\u00e1ltak - k\u00f6z\u00f6lte. Hozz\u00e1tette: sz\u00e1mos olyan eset van, akik m\u00e1r megfert\u0151z\u0151dtek, de nem mutatj\u00e1k a betegs\u00e9g t\u00fcneteit, hiszen a fert\u0151z\u0151d\u00e9st k\u00f6vet\u0151en az esetek 80 sz\u00e1zal\u00e9k\u00e1ban enyhe t\u00fcnetekkel \u00e1teshet valaki a betegs\u00e9gen, azonban az id\u0151sek \u00e9s a kock\u00e1zati csoportba tartoz\u00f3kra n\u00e9zve a v\u00edrus komoly megbeteged\u00e9st okoz. Megk\u00f6sz\u00f6nte, hogy az id\u0151sek betartj\u00e1k az \u00e9rt\u00fck is hozott int\u00e9zked\u00e9seket, \u00e9s a felh\u00edv\u00e1snak megfelel\u0151en kevesebben mennek utc\u00e1ra.\n\nM\u00fcller Cec\u00edlia kifejtette: az emberi tal\u00e1lkoz\u00e1sok minim\u00e1lisra cs\u00f6kkent\u00e9se \u00e9rdek\u00e9ben v\u00e1ltozott meg az elj\u00e1r\u00e1srend \u00fagy, hogy a potenci\u00e1lis fert\u0151z\u00f6ttekhez a ment\u0151szolg\u00e1lat seg\u00edts\u00e9g\u00e9vel jutnak el. A ment\u0151k veszik le a mint\u00e1t, \u00e9s azt juttatj\u00e1k el a laborat\u00f3riumba.\u00a0\u00a0\u00a0\u00a0\u00a0\u00a0 Sz\u00f3lt arr\u00f3l is, hogy az eg\u00e9szs\u00e9g\u00fcgyben naponta sz\u00e1mos int\u00e9zked\u00e9st hoznak, k\u00e9sz\u00fclnek a lehet\u0151 legmagasabb esetsz\u00e1mra. Minden eg\u00e9szs\u00e9g\u00fcgyi int\u00e9zm\u00e9ny n\u00f6veli kapacit\u00e1sait, felk\u00e9sz\u00fcl a betegek fogad\u00e1s\u00e1ra, s folytat\u00f3dnak a gy\u00f3gyszer \u00e9s vakcina kifejleszt\u00e9s\u00e9re ir\u00e1nyul\u00f3 kutat\u00f3tev\u00e9kenys\u00e9gek is - ismertette.\u00a0\u00a0\u00a0\u00a0\u00a0\u00a0 Azokra a h\u00edrekre reag\u00e1lva, miszerint k\u00fclf\u00f6ldi hallgat\u00f3kat hib\u00e1ztatnak a v\u00edrus behozatal\u00e1val, az orsz\u00e1gos tisztif\u0151orvos azt mondta, ennek semmilyen alapja nincs. \"Hogy egy v\u00edrus hogyan jut el egyik embert\u0151l a m\u00e1sikhoz, ki kit fert\u0151z meg, ebben nem lehet senkit okolni\" - mondta. Hozz\u00e1tette: be kell tartani azokat a szab\u00e1lyokat, amelyek a v\u00edrus \u00e1tad\u00e1s\u00e1t g\u00e1tolhatj\u00e1k. Teh\u00e1t ker\u00fclj\u00fck a k\u00f6z\u00f6ss\u00e9get, tartsunk egym\u00e1st\u00f3l kell\u0151 t\u00e1vols\u00e1got - javasolta.\n\nArra vonatkoz\u00f3an, hogy Magyarorsz\u00e1gon h\u00e1nyan fert\u0151z\u0151dhetnek meg, M\u00fcller Cec\u00edlia azt mondta, erre k\u00e9sz\u00fclnek modellsz\u00e1m\u00edt\u00e1sok. Egy j\u00e1rv\u00e1ny terjed\u00e9s\u00e9nek sz\u00e1mos t\u00e9nyez\u0151je van, amib\u0151l csak egyik az esetsz\u00e1m - tette hozz\u00e1.\n\u00a0\nMTI 2020. m\u00e1rcius 23.\n\n"}]