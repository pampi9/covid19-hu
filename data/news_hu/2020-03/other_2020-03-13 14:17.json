[{"date": "2020-03-13 14:17", "url": "https://koronavirus.gov.hu/cikkek/szijjarto-nemetorszag-hamarosan-donthet-vedofelszerelesek-magyarorszagra-szallitasarol", "h1": "Szijj\u00e1rt\u00f3: N\u00e9metorsz\u00e1g hamarosan d\u00f6nthet a v\u00e9d\u0151felszerel\u00e9sek Magyarorsz\u00e1gra sz\u00e1ll\u00edt\u00e1s\u00e1r\u00f3l", "body": "\nN\u00e9metorsz\u00e1g hamarosan d\u00f6nthet arr\u00f3l, hogy kiv\u00e9telt tesznek az elrendelt exporttilalom al\u00f3l \u00e9s Magyarorsz\u00e1gra sz\u00e1ll\u00edtj\u00e1k a kor\u00e1bban megrendelt v\u00e9d\u0151felszerel\u00e9seket - mondta\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteki sajt\u00f3t\u00e1j\u00e9koztat\u00f3j\u00e1n, Budapesten.\n\nA t\u00e1rcavezet\u0151 videokonferenci\u00e1n egyeztetett a visegr\u00e1di orsz\u00e1gok (V4: Csehorsz\u00e1g, Lengyelorsz\u00e1g, Magyarorsz\u00e1g, Szlov\u00e1kia), valamint N\u00e9metorsz\u00e1g k\u00fcl\u00fcgyminiszter\u00e9vel.\nSzijj\u00e1rt\u00f3\u00a0P\u00e9ter megjegyezte: Pr\u00e1g\u00e1ban rendezt\u00e9k volna meg ma a tal\u00e1lkoz\u00f3t, de a koronav\u00edrus-helyzet miatt d\u00f6nt\u00f6ttek a videokonferencia mellett.\nA tan\u00e1cskoz\u00e1sr\u00f3l besz\u00e1molva hangs\u00falyozta: koll\u00e9g\u00e1ival t\u00e1j\u00e9koztatt\u00e1k egym\u00e1st a koronav\u00edrussal kapcsolatos helyzetr\u0151l, a hat\u00e1rokon foganatos\u00edtott int\u00e9zked\u00e9sekr\u0151l.\nKifejtette: Magyarorsz\u00e1gr\u00f3l az eg\u00e9szs\u00e9g\u00fcgyi v\u00e9dekez\u00e9ssel foglalkoz\u00f3 int\u00e9zm\u00e9nyek rendeltek t\u00f6bbek k\u00f6zt N\u00e9metorsz\u00e1gb\u00f3l v\u00e9d\u0151felszerel\u00e9seket, de ott exporttilalom van \u00e9rv\u00e9nyben ezekre az eszk\u00f6z\u00f6kre. A k\u00fcl\u00fcgyminiszter a h\u00e9ten kor\u00e1bban m\u00e1r egyeztetett n\u00e9met koll\u00e9g\u00e1j\u00e1val, aki \u00edg\u00e9retet tett, hogy tal\u00e1lnak megold\u00e1st, hogy ezek az eszk\u00f6z\u00f6k meg\u00e9rkezzenek Magyarorsz\u00e1gra. A mostani tan\u00e1cskoz\u00e1son a n\u00e9met miniszter k\u00f6z\u00f6lte, hogy \u00faj szab\u00e1lyoz\u00e1st hoztak, amely szerint N\u00e9metorsz\u00e1g kiv\u00e9telt tehet a tilalom al\u00f3l az EU-ba ir\u00e1nyul\u00f3 v\u00e9d\u0151eszk\u00f6z\u00f6k sz\u00e1ll\u00edt\u00e1s\u00e1n\u00e1l, az ezzel foglalkoz\u00f3 test\u00fclet l\u00e9trej\u00f6tt, \u00e9s rem\u00e9lhet\u0151leg meghozza a d\u00f6nt\u00e9st, hogy a magyar \u00e1llami int\u00e9zm\u00e9nyek \u00e1ltal megrendelt felszerel\u00e9sek is elindulhatnak ide - magyar\u00e1zta.\nKiemelte: fontos t\u00e9ma volt a tan\u00e1cskoz\u00e1son a migr\u00e1ci\u00f3 is. Elv\u00e1rjuk, hogy G\u00f6r\u00f6gorsz\u00e1g v\u00e9dje meg a schengeni k\u00fcls\u0151 hat\u00e1rt - k\u00f6z\u00f6lte.\nKijelentette: a kontroll\u00e1latlan migr\u00e1ci\u00f3s hull\u00e1mokkal kapcsolatban m\u00e1r az eg\u00e9szs\u00e9g\u00fcgyi kock\u00e1zatokr\u00f3l is besz\u00e9lni kell, mert a kontroll\u00e1latlan mozg\u00e1sok komoly eg\u00e9szs\u00e9g\u00fcgyi kock\u00e1zatokat is jelentenek f\u0151leg a jelenlegi helyzetben.\n\nSzijj\u00e1rt\u00f3\u00a0P\u00e9ter a sajt\u00f3t\u00e1j\u00e9koztat\u00f3 v\u00e9g\u00e9n besz\u00e1molt arr\u00f3l is, hogy jelenleg n\u00e9gy orsz\u00e1gban hat magyar \u00e1llampolg\u00e1r van karant\u00e9nban a koronav\u00edrus miatt. A kor\u00e1bban Jap\u00e1nban karant\u00e9n al\u00e1 vont haj\u00f3 szem\u00e9lyzet\u00e9nek h\u00e1rom magyar tagja elhagyhatta a karant\u00e9nt, a Mald\u00edv-szigeteken egy \u00fcd\u00fcl\u0151komplexumban elrendelt karant\u00e9nt pedig - ahol n\u00e9gy magyar volt -, a helyi hat\u00f3s\u00e1gok feloldott\u00e1k - k\u00f6z\u00f6lte.\nElmondta: jelenleg Szingap\u00farban \u00e9s Vietnamban van egy-egy magyar karant\u00e9nban, mert fert\u0151z\u00f6tt szem\u00e9llyel utaztak egy\u00fctt rep\u00fcl\u0151g\u00e9pen. Az Oaklandben kik\u00f6t\u00f6tt haj\u00f3n k\u00e9t magyar van, \u0151k a szem\u00e9lyzet tagjai, ell\u00e1t\u00e1sukr\u00f3l a haj\u00f3t\u00e1rsas\u00e1g gondoskodik. A k\u00ednai Hupej tartom\u00e1nyban k\u00e9t magyar van - sorolta.\nA t\u00e1rcavezet\u0151 kiemelte: minden \u00e9rintettel tartj\u00e1k a kapcsolatot, a k\u00f6r\u00fclm\u00e9nyekhez k\u00e9pest j\u00f3l vannak, minden seg\u00edts\u00e9get megadnak nekik.\n\n\nMTI 2020. m\u00e1rcius 13.\n\n"}]