[{"date": "2020-03-01 09:17", "url": "https://koronavirus.gov.hu/cikkek/az-operativ-torzs-akcioterve-2020-januar-31", "h1": "Az Operat\u00edv T\u00f6rzs Akci\u00f3terve (2020. janu\u00e1r 31.)", "body": "\nA Koronav\u00edrus-j\u00e1rv\u00e1ny Elleni V\u00e9dekez\u00e9s\u00e9rt Felel\u0151s Operat\u00edv T\u00f6rzs 2020. janu\u00e1r 31-\u00e9n megtartott els\u0151 \u00fcl\u00e9s\u00e9n Akci\u00f3tervet fogadott el.\n\nAz elfogadott int\u00e9zked\u00e9sek c\u00e9lja a fert\u0151z\u00e9s esetleges magyarorsz\u00e1gi megjelen\u00e9s\u00e9nek kisz\u0171r\u00e9se \u00e9s lokaliz\u00e1l\u00e1sa, valamint az \u00e1llami szervek feladatainak \u00f6sszehangol\u00e1sa az eg\u00e9szs\u00e9g\u00fcgyi \u00e9s j\u00e1rv\u00e1ny\u00fcgyi int\u00e9zked\u00e9sek hat\u00e9kony megszervez\u00e9s\u00e9re. Az Operat\u00edv T\u00f6rzs folyamatosan elemzi a helyzetet, \u00e9s amennyiben az indokolt, tov\u00e1bbi int\u00e9zked\u00e9seket hoz.\n\nOrsz\u00e1gos Rend\u0151r-f\u0151kapit\u00e1nys\u00e1g (ORFK)\n\n1) Az ORFK soron k\u00edv\u00fcl tegyen javaslatot a hat\u00e1rforgalom ellen\u0151rz\u00e9s\u00e9nek \u00e9s a j\u00e1rv\u00e1ny terjed\u00e9s\u00e9nek megakad\u00e1lyoz\u00e1sra vonatkoz\u00f3 elj\u00e1r\u00e1srendre, a bevezetni k\u00edv\u00e1nt int\u00e9zked\u00e9sekre a sz\u00fcks\u00e9ges hat\u00e1rv\u00e9delmi eszk\u00f6z\u00f6kre. A hat\u00e1rellen\u0151rz\u00e9s sor\u00e1n ford\u00edtson kiemelt figyelmet a K\u00edn\u00e1b\u00f3l \u00e9rkez\u0151, vagy a beutaz\u00e1st megel\u0151z\u0151 14 napon bel\u00fcl K\u00edna ter\u00fclet\u00e9n tart\u00f3zkodott, tov\u00e1bb\u00e1 a bizony\u00edtottan fert\u0151z\u00f6tt szem\u00e9lyekkel kapcsolatba ker\u00fclt szem\u00e9lyekre.\n\n2) A rendelkez\u00e9sre \u00e1ll\u00f3 h\u0151kamer\u00e1kat helyezze szolg\u00e1latba, \u00e9s vizsg\u00e1lja meg tov\u00e1bbi nagykapacit\u00e1s\u00fa h\u0151kamer\u00e1k megv\u00e1s\u00e1rl\u00e1s\u00e1nak vagy b\u00e9rl\u00e9s\u00e9nek lehet\u0151s\u00e9g\u00e9t.\n\n3) A Nemzeti N\u00e9peg\u00e9szs\u00e9g\u00fcgyi K\u00f6zponttal egy\u00fcttm\u0171k\u00f6dve hozzon l\u00e9tre ingyenesen el\u00e9rhet\u0151 inform\u00e1ci\u00f3s vonalat (z\u00f6ld sz\u00e1m).\n\n4) A Nemzeti N\u00e9peg\u00e9szs\u00e9g\u00fcgyi K\u00f6zpont aj\u00e1nl\u00e1sa alapj\u00e1n az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont \u00fatj\u00e1n szerezze be a sz\u00fcks\u00e9ges eg\u00e9szs\u00e9g\u00fcgyi eszk\u00f6z\u00f6ket.\n\n5) Biztos\u00edtsa a hat\u00e1r\u00e1tkel\u0151helyeken szolg\u00e1latot teljes\u00edt\u0151k megfelel\u0151 eg\u00e9szs\u00e9g\u00fcgyi v\u00e9delm\u00e9t, az egy\u00e9ni v\u00e9d\u0151felszerel\u00e9seket, \u00e9s alak\u00edtson ki fert\u0151tlen\u00edt\u0151 helyeket. Gondoskodjon az \u00e9rintett \u00e1llom\u00e1ny felk\u00e9sz\u00edt\u00e9s\u00e9r\u0151l.\n\n6) A hat\u00e1r\u00e1tkel\u0151helyen biztos\u00edtsa a fert\u0151z\u00f6tt szem\u00e9lyek elk\u00fcl\u00f6n\u00edt\u00e9s\u00e9t.\nNemzeti N\u00e9peg\u00e9szs\u00e9g\u00fcgyi K\u00f6zpont (Orsz\u00e1gos Tisztif\u0151orvos)\n\n7) Hat\u00e1rozza meg \u00e9s l\u00e9ptesse \u00e9letbe a j\u00e1rv\u00e1ny elleni v\u00e9dekez\u00e9shez sz\u00fcks\u00e9ges elj\u00e1r\u00e1srendet, err\u0151l t\u00e1j\u00e9koztassa az eg\u00e9szs\u00e9g\u00fcgyi ell\u00e1t\u00f3rendszerben \u00e9rintetteket, k\u00fcl\u00f6n\u00f6s tekintettel a hat\u00e1r\u00e1tkel\u0151hellyel rendelkez\u0151 ter\u00fcletekre.\n\n8) Ellen\u0151rizze a v\u00e9dekez\u00e9shez sz\u00fcks\u00e9ges, rakt\u00e1rk\u00e9szleten \u00e9s gy\u00e1rt\u00e1si folyamatban l\u00e9v\u0151 eg\u00e9szs\u00e9g\u00fcgyi eszk\u00f6z\u00f6k k\u00f6r\u00e9t, mennyis\u00e9g\u00e9t \u00e9s min\u0151s\u00e9g\u00e9t. Amennyiben indokolt, int\u00e9zkedjen tov\u00e1bbi k\u00e9szletek beszerz\u00e9s\u00e9re.\n\n9) Tekintse \u00e1t a vizsg\u00e1l\u00f3 laborat\u00f3riumok kapacit\u00e1s\u00e1t, biztos\u00edtsa a soron k\u00edv\u00fcli vizsg\u00e1latok lefolytat\u00e1s\u00e1t.\n\n10) Az \u00e1llampolg\u00e1rok t\u00e1j\u00e9koztat\u00e1sa \u00e9rdek\u00e9ben figyelemfelh\u00edv\u00f3 kamp\u00e1ny \u00fatj\u00e1n mutassa be a v\u00edrussal kapcsolatos inform\u00e1ci\u00f3kat tartalmaz\u00f3 honlapot.\n\n11) Bizonyosodjon meg arr\u00f3l, hogy a fels\u0151oktat\u00e1si int\u00e9zm\u00e9nyek orvosi \u00e9s eg\u00e9szs\u00e9g\u00fcgyi szolg\u00e1latai r\u00e9sz\u00e9re a k\u00f6vetend\u0151 elj\u00e1r\u00e1s v\u00e9grehajt\u00e1s\u00e1ra a felt\u00e9telek adottak a k\u00fclf\u00f6ldr\u0151l vissza\u00e9rkez\u0151 di\u00e1kokkal kapcsolatban.\n\n12) Az ingyenes inform\u00e1ci\u00f3s vonal (z\u00f6ld sz\u00e1m) l\u00e9trehoz\u00e1s\u00e1t k\u00f6vet\u0151en biztos\u00edtsa az orvosi h\u00e1tt\u00e9r rendelkez\u00e9sre \u00e1ll\u00e1s\u00e1t.\n\n13) Biztos\u00edtsa az eg\u00e9szs\u00e9g\u00fcgyi szakter\u00fclet egy\u00fcttm\u0171k\u00f6d\u00e9s\u00e9t az Eg\u00e9szs\u00e9g\u00fcgyi Vil\u00e1gszervezet (WHO) int\u00e9zm\u00e9nyeivel.\n\n\u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont\n\n14) Az Operat\u00edv T\u00f6rzs felhatalmaz\u00e1sa alapj\u00e1n, az emberi er\u0151forr\u00e1sok miniszter\u00e9nek j\u00f3v\u00e1hagy\u00e1s\u00e1t k\u00f6vet\u0151en gondoskodjon a v\u00e9dekez\u00e9sben r\u00e9szt vev\u0151 szervezetek, int\u00e9zm\u00e9nyek eg\u00e9szs\u00e9g\u00fcgyi eszk\u00f6zig\u00e9ny\u00e9nek beszerz\u00e9s\u00e9re.\nOrsz\u00e1gos Ment\u0151szolg\u00e1lat\n\n15) Biztos\u00edtsa a hat\u00e1r\u00e1tkel\u0151helyeken \u00e9szlelt potenci\u00e1lis betegek eg\u00e9szs\u00e9g\u00fcgyi int\u00e9zm\u00e9nybe sz\u00e1ll\u00edt\u00e1s\u00e1t.\n\n16) Ellen\u0151rizze, hogy az ell\u00e1t\u00f3 szem\u00e9lyzet marad\u00e9ktalanul rendelkezik-e a megfelel\u0151 v\u00e9d\u0151felszerel\u00e9ssel. Sz\u00fcks\u00e9g szerint gondoskodjon azok p\u00f3tl\u00e1s\u00e1r\u00f3l.\nOrsz\u00e1gos Hematol\u00f3giai \u00e9s Infektol\u00f3giai Int\u00e9zet\n\n17) K\u00e9sz\u00edtse fel a rendelkez\u00e9sre \u00e1ll\u00f3 betegell\u00e1t\u00f3 szakter\u00fcletet a betegek fogad\u00e1s\u00e1ra.\n\n18) K\u00e9sz\u00edtsen int\u00e9zked\u00e9si tervet a rendelkez\u00e9sre \u00e1ll\u00f3 elhelyez\u00e9si kapacit\u00e1sok b\u0151v\u00edt\u00e9s\u00e9re.\nB\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga\n\n19) K\u00e9sz\u00edtse el\u0151 az eg\u00e9szs\u00e9g\u00fcgyi v\u00e9d\u0151felszerel\u00e9sek gy\u00e1rt\u00e1s\u00e1ra t\u00f6rt\u00e9n\u0151 \u00e1t\u00e1ll\u00e1st.\nBM Orsz\u00e1gos Katasztr\u00f3fav\u00e9delmi F\u0151igazgat\u00f3s\u00e1g\n\n20) Halad\u00e9ktalanul \u00e9rtes\u00edtse az Operat\u00edv T\u00f6rzset az Eur\u00f3pai Tan\u00e1cs integr\u00e1lt v\u00e1ls\u00e1gelh\u00e1r\u00edt\u00e1si int\u00e9zked\u00e9sek k\u00e9szenl\u00e9ti helyzet\u00e9nek megv\u00e1ltoz\u00e1s\u00e1r\u00f3l.\n\n21) Folytasson egy\u00fcttm\u0171k\u00f6d\u00e9st az Eur\u00f3pai Bizotts\u00e1g szakos\u00edtott szerveivel, \u00e9s ny\u00fajtson t\u00e1j\u00e9koztat\u00e1st az Operat\u00edv T\u00f6rzs r\u00e9sz\u00e9re.\nTerrorelh\u00e1r\u00edt\u00e1si Inform\u00e1ci\u00f3s \u00e9s B\u0171n\u00fcgyi Elemz\u0151 K\u00f6zpont\n\n22) Int\u00e9zkedjen az Operat\u00edv T\u00f6rzs r\u00e9sz\u00e9r\u0151l felmer\u00fcl\u0151 t\u00e1j\u00e9koztat\u00f3 anyagok soron k\u00edv\u00fcli elk\u00e9sz\u00edt\u00e9se.\n\n23) K\u00f6vesse nyomon az Eur\u00f3pai Uni\u00f3 tag\u00e1llamainak j\u00e1rv\u00e1ny\u00fcgyi int\u00e9zked\u00e9seit, a K\u00edn\u00e1b\u00f3l \u00e9rkez\u0151 l\u00e9giforgalom alakul\u00e1s\u00e1t, \u00e9s az ezzel kapcsolatos \u00e1llami int\u00e9zked\u00e9seket. Err\u0151l - tov\u00e1bbi int\u00e9zked\u00e9sig - 24 \u00f3r\u00e1nk\u00e9nt k\u00e9sz\u00edtsen jelent\u00e9st.\nOrsz\u00e1gos Idegenrend\u00e9szeti F\u0151igazgat\u00f3s\u00e1g\n\n24) A K\u00ednai Nagyk\u00f6vets\u00e9ggel egy\u00fcttm\u0171k\u00f6dve gondoskodjon a haz\u00e1jukba visszat\u00e9rni nem tud\u00f3 k\u00ednai \u00e1llampolg\u00e1rok tart\u00f3zkod\u00e1si jog\u00e1nak ideiglenes rendez\u00e9s\u00e9r\u0151l.\n\u00a0\n\n\n25) Az Operat\u00edv T\u00f6rzs felh\u00edvja a Bel\u00fcgyminiszt\u00e9riumot, hogy a P\u00e9nz\u00fcgyminiszt\u00e9rium bevon\u00e1s\u00e1val kezdem\u00e9nyezze az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont elrendelt beszerz\u00e9sei tekintet\u00e9ben a k\u00f6zbeszerz\u00e9si elj\u00e1r\u00e1s al\u00f3li mentess\u00e9g enged\u00e9lyez\u00e9s\u00e9t.\n\n26) Az Operat\u00edv T\u00f6rzs felh\u00edvja a Bel\u00fcgyminiszt\u00e9riumot, hogy az Operat\u00edv T\u00f6rzs munk\u00e1j\u00e1val kapcsolatos adatok, inform\u00e1ci\u00f3k, jelent\u00e9sek sz\u00e1m\u00e1ra biztos\u00edtson informatikai t\u00e1mogat\u00e1st.\n\n27) Az Operat\u00edv T\u00f6rzs felh\u00edvja a K\u00fclgazdas\u00e1gi \u00e9s K\u00fcl\u00fcgyminiszt\u00e9riumot, hogy a kimenek\u00edt\u00e9sre v\u00e1r\u00f3 magyar \u00e1llampolg\u00e1rok helyzet\u00e9r\u0151l ny\u00fajtson folyamatos t\u00e1j\u00e9koztat\u00e1st. Ezen t\u00falmen\u0151en a Turisztikai \u00dcgyn\u00f6ks\u00e9g \u00e9s az Orsz\u00e1gos Idegenrend\u00e9szeti F\u0151igazgat\u00f3s\u00e1g bevon\u00e1s\u00e1val k\u00e9sz\u00edtsen t\u00e1j\u00e9koztat\u00f3 anyagot a k\u00ednai \u00e1llampolg\u00e1rok be- \u00e9s kiutaz\u00e1s\u00e1val kapcsolatos tapasztalatokr\u00f3l, tendenci\u00e1kr\u00f3l.\n\n28) Az Operat\u00edv T\u00f6rzs felk\u00e9ri a k\u00f6znevel\u00e9si \u00e9s k\u00f6zoktat\u00e1si int\u00e9zm\u00e9nyek vezet\u0151it \u00e9s fenntart\u00f3it, valamint a polg\u00e1rmestereket, hogy amennyiben olyan megbetegedett szem\u00e9lyr\u0151l szereznek tudom\u00e1st, aki K\u00edn\u00e1b\u00f3l \u00e9rkezett, akkor a Nemzeti N\u00e9peg\u00e9szs\u00e9g\u00fcgyi K\u00f6zpont ter\u00fcleti szerveivel vegy\u00e9k fel a kapcsolatot.\n\nForr\u00e1s:\u00a0Az Operat\u00edv T\u00f6rzs Akci\u00f3terve a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt\n\u00a0\n\n"}]