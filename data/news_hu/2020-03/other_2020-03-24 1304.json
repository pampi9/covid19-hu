[{"date": "2020-03-24 13:04", "url": "https://koronavirus.gov.hu/cikkek/nagyobb-baj-mint-barmikor-ez-az-osszefogas-ideje", "h1": "Nagyobb a baj, mint b\u00e1rmikor, ez az \u00f6sszefog\u00e1s ideje", "body": "\nA koronav\u00edrus-j\u00e1rv\u00e1ny idej\u00e9n most nagyobb a baj, mint eddig b\u00e1rmikor, ez\u00e9rt a mostani id\u0151szak az \u00f6sszefog\u00e1s, az \u00f6sszekapaszkod\u00e1s ideje - mondta a k\u00f6zt\u00e1rsas\u00e1gi eln\u00f6k feles\u00e9ge \u00fajs\u00e1g\u00edr\u00f3k el\u0151tt kedden Budapesten.\n\nHerczegh Anita a Magyar M\u00e1ltai Szeretetszolg\u00e1lat k\u00f6zpontj\u00e1ban tartott sajt\u00f3t\u00e1j\u00e9koztat\u00f3n k\u00f6sz\u00f6netet mondott a m\u00e1ltaiak mellett a Baptista Szeretetszolg\u00e1lat, az \u00d6kumenikus Seg\u00e9lyszervezet, a Katolikus Karit\u00e1sz, a Magyar Reform\u00e1tus Szeretetszolg\u00e1lat \u00e9s a Magyar V\u00f6r\u00f6skereszt \u00f6nk\u00e9nteseinek, akik eddig is sokat tettek a r\u00e1szorul\u00f3k megseg\u00edt\u00e9s\u00e9re.\nHangs\u00falyozta: e szervezetek \u00f6nk\u00e9ntesei mindent megtesznek az\u00e9rt, hogy a seg\u00edts\u00e9g mindenhov\u00e1 eljusson.\n\nA k\u00f6zt\u00e1rsas\u00e1gi eln\u00f6k feles\u00e9ge azt mondta, sajnos vannak, akik vissza\u00e9lnek az emberek bizalm\u00e1val, \u00e9s bemutatta azt az igazol\u00f3 k\u00e1rty\u00e1t, amellyel e szervezetek \u00f6nk\u00e9ntesei keresik fel a seg\u00edts\u00e9get k\u00e9r\u0151ket. Hozz\u00e1tette: az igazolv\u00e1nyon olvashat\u00f3 telefonsz\u00e1mon a nap 24 \u00f3r\u00e1j\u00e1ban ellen\u0151rizhet\u0151 annak hiteless\u00e9ge.\nArra h\u00edvta fel a figyelmet: a seg\u00edt\u0151 szervezetek munk\u00e1juk hat\u00e9konys\u00e1g\u00e1\u00e9rt d\u00f6nt\u00f6ttek arr\u00f3l, hogy \u00f6sszehangolj\u00e1k tev\u00e9kenys\u00e9g\u00fcket.\nSolt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, a Nemzeti Humanit\u00e1rius Koordin\u00e1ci\u00f3s Tan\u00e1cs eln\u00f6ke ismertette a vesz\u00e9lyhelyzet kihirdet\u00e9se ut\u00e1n megkezdett munk\u00e1jukat.\nEzek k\u00f6z\u00f6tt eml\u00edtette, hogy \u00fajraind\u00edtott\u00e1k az 1357-es adom\u00e1nyvonalat, tov\u00e1bb\u00e1 a 11711711-22222222 sz\u00e1mlasz\u00e1mot is, amelyen a karitat\u00edv szervezetek munk\u00e1j\u00e1t lehet p\u00e9nzfelaj\u00e1nl\u00e1ssal t\u00e1mogatni. Besz\u00e9t arr\u00f3l is, hogy k\u00f6z\u00f6s munkat\u00e1rsi-\u00f6nk\u00e9ntes igazolv\u00e1nyt adtak ki.\nEml\u00e9keztetett arra, hogy a hat legnagyobb seg\u00edt\u0151 szervezet alkotja a Karitat\u00edv Tan\u00e1csot, amelynek tagjai \u00f6sszehangolj\u00e1k tev\u00e9kenys\u00e9g\u00fcket, hogy az orsz\u00e1g minden r\u00e9sz\u00e9re eljusson a megfelel\u0151 seg\u00edts\u00e9g.\nGy\u0151ri-Dani Lajos, a Magyar M\u00e1ltai Szeretetszolg\u00e1lat \u00fcgyvezet\u0151 aleln\u00f6ke is az \u00f6sszefog\u00e1s fontoss\u00e1g\u00e1t hangs\u00falyozta. K\u00f6z\u00f6lte, a karitat\u00edv szervezetek vezet\u0151i is ezt az egys\u00e9get k\u00edv\u00e1nt\u00e1k demonstr\u00e1lni a k\u00f6z\u00f6s gy\u0171jt\u00e9s ind\u00edt\u00e1s\u00e1val, valamint azzal, hogy k\u00f6z\u00f6s igazolv\u00e1nyt \u00e1ll\u00edtanak ki a vissza\u00e9l\u00e9sek visszaszor\u00edt\u00e1s\u00e1ra.\u00a0\u00a0\u00a0\u00a0 Eddig 1200 \u00f6nk\u00e9ntes igazolv\u00e1nyt adtak ki, szervezetenk\u00e9nt k\u00e9tsz\u00e1zat - mondta az \u00fcgyvezet\u0151 aleln\u00f6k, hozz\u00e1t\u00e9ve, az igazolv\u00e1ny egy az adott szeretetszolg\u00e1lat \u00e1ltal ki\u00e1ll\u00edtott, n\u00e9vre sz\u00f3l\u00f3 megb\u00edz\u00f3lev\u00e9llel egy\u00fctt \u00e9rv\u00e9nyes.\n\u00dagy fogalmazott, a m\u00e1ltaiak \u00f6nk\u00e9ntesei \"Szent Mikl\u00f3sk\u00e9nt\", Mikul\u00e1sk\u00e9nt fognak tev\u00e9kenykedni. Leteszik az adom\u00e1nyt az ajt\u00f3 el\u00e9, majd tal\u00e1lkoz\u00e1s n\u00e9lk\u00fcl gyorsan elt\u0171nnek - mondta, hangs\u00falyozva, hogy most ez a fajta t\u00e1volr\u00f3l seg\u00edt\u0151 viselked\u00e9s az elv\u00e1rhat\u00f3.\nFot\u00f3: kepmas.hu\n\n"}]