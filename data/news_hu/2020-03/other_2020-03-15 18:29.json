[{"date": "2020-03-15 18:29", "url": "https://koronavirus.gov.hu/cikkek/szijjarto-peter-olasz-kollegajaval-egyeztetett", "h1": "Szijj\u00e1rt\u00f3 P\u00e9ter olasz koll\u00e9g\u00e1j\u00e1val egyeztetett", "body": "\nSzijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter olasz koll\u00e9g\u00e1j\u00e1val, Luigi di Maioval egyeztetett telefonon vas\u00e1rnap a koronav\u00edrus miatti j\u00e1rv\u00e1ny\u00fcgyi helyzetr\u0151l.\n\nA miniszter vas\u00e1rnap d\u00e9lut\u00e1n Facebook-oldal\u00e1n azt \u00edrta: az olasz korm\u00e1ny \u00e9s az olasz hat\u00f3s\u00e1gok most nagyon komoly kih\u00edv\u00e1sokkal n\u00e9znek szembe, f\u0151leg Lombardi\u00e1ban, ez\u00e9rt biztos\u00edtotta az olasz minisztert a magyarok szolidarit\u00e1s\u00e1r\u00f3l.\nHozz\u00e1tette: egyet\u00e9rtettek abban, hogy a v\u00edrus terjed\u00e9s\u00e9nek megf\u00e9kez\u00e9s\u00e9hez elengedhetetlen\u00fcl sz\u00fcks\u00e9ges az adatok \u00e9s inform\u00e1ci\u00f3k cser\u00e9je. Ez\u00e9rt megegyeztek abban, hogy folyamatos \u00e9s k\u00f6zvetlen kapcsolatban maradnak, hogy pontos k\u00e9pet tudjanak adni az egym\u00e1s orsz\u00e1gaiban zajl\u00f3 j\u00e1rv\u00e1ny\u00fcgyi folyamatokr\u00f3l, \u00edgy seg\u00edtve az eredm\u00e9nyes v\u00e9dekez\u00e9st.\nEgyet\u00e9rtettek abban is, hogy az emberek \u00e9let\u00e9nek \u00e9s eg\u00e9szs\u00e9g\u00e9nek v\u00e9delme mellett k\u00f6teless\u00e9g\u00fck az emberek, csal\u00e1dok mindennapi ell\u00e1t\u00e1s\u00e1nak biztos\u00edt\u00e1sa is.\n\"A szigor\u00fa magyar hat\u00e1rv\u00e9delmi int\u00e9zked\u00e9sek pontosan ezeket a c\u00e9lokat szolg\u00e1lj\u00e1k: a szem\u00e9lyforgalom ellen\u0151rz\u00e9s\u00e9vel g\u00e1tat szabni a v\u00edrus terjed\u00e9s\u00e9nek, ugyanakkor biztons\u00e1gos megold\u00e1sokat tal\u00e1lni a csal\u00e1dok \u00e9s gy\u00e1rak ell\u00e1t\u00e1s\u00e1t c\u00e9lz\u00f3 teherforgalom sz\u00e1m\u00e1ra\" - jelentette ki\u00a0Szijj\u00e1rt\u00f3\u00a0P\u00e9ter.\n\nMTI 2020. m\u00e1rcius 15.\n\n"}]