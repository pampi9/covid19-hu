[{"date": "2020-03-14 10:28", "url": "https://koronavirus.gov.hu/cikkek/orfk-mar-kozel-500-hazi-karantent-rendeltek-el-magyarorszagra-belepni-kivano-magyar", "h1": "ORFK: M\u00e1r k\u00f6zel 500 h\u00e1zi karant\u00e9nt rendeltek el a Magyarorsz\u00e1gra bel\u00e9pni k\u00edv\u00e1n\u00f3 magyar \u00e1llampolg\u00e1rokn\u00e1l", "body": "\nT\u00f6bb mint 460, az osztr\u00e1k \u00e9s szlov\u00e9n hat\u00e1ron Magyarorsz\u00e1gra bel\u00e9pni k\u00edv\u00e1n\u00f3 magyar \u00e1llampolg\u00e1rt rendeltek hat\u00f3s\u00e1gi h\u00e1zi karant\u00e9nba az ideiglenes hat\u00e1rellen\u0151rz\u00e9s cs\u00fct\u00f6rt\u00f6ki vissza\u00e1ll\u00edt\u00e1sa \u00f3ta - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je szombaton az M1 aktu\u00e1lis csatorn\u00e1n.\n\nG\u00e1l Krist\u00f3f elmondta: 32 681 magyar embert ellen\u0151riztek a hat\u00e1rokon, \u00e9s 427 k\u00fclf\u00f6ldi \u00e1llampolg\u00e1rt\u00f3l tagadt\u00e1k meg a bel\u00e9p\u00e9st.\u00a0 \u00a0\u00a0\nA rend\u0151r\u00f6k a koronav\u00edrus-j\u00e1rv\u00e1ny elleni v\u00e9dekez\u00e9s r\u00e9szek\u00e9nt cs\u00fct\u00f6rt\u00f6k \u00f3ta ellen\u0151rzik az osztr\u00e1k \u00e9s szlov\u00e9n hat\u00e1ron \u00e1t \u00e9rkez\u0151ket. A bel\u00e9pni k\u00edv\u00e1n\u00f3kat kik\u00e9rdezik, a fert\u0151z\u00f6tt ter\u00fcletr\u0151l \u00e9rkez\u0151 k\u00fclf\u00f6ldieket nem engedik be Magyarorsz\u00e1gra, a fert\u0151z\u00f6tt ter\u00fcletr\u0151l \u00e9rkez\u0151 magyarokat pedig eg\u00e9szs\u00e9g\u00fcgyi vizsg\u00e1lat ut\u00e1n, az eredm\u00e9nyt\u0151l f\u00fcgg\u0151en k\u00f3rh\u00e1zba viszik vagy hat\u00f3s\u00e1gi h\u00e1zi karant\u00e9nba rendelik - id\u00e9zte fel.\nA sz\u00f3viv\u0151 ismertette, hogy a h\u00e1zi karant\u00e9nban l\u00e9v\u0151k nem hagyhatj\u00e1k el tart\u00f3zkod\u00e1si hely\u00fcket, nem fogadhatnak vend\u00e9geket, t\u00e1bl\u00e1t kell kirakniuk az ajt\u00f3ra, senkivel sem \u00e9rintkezhetnek, ell\u00e1t\u00e1sukat pedig - ha nincs csal\u00e1di, bar\u00e1ti seg\u00edts\u00e9g - az \u00f6nkorm\u00e1nyzatnak kell megoldania.\n\nEz\u00e9rt fontos a hat\u00f3s\u00e1gi h\u00e1zi karant\u00e9n bevezet\u00e9se \u00e9s betart\u00e1sa\nhttps://koronavirus.gov.hu/cikkek/ezert-fontos-hatosagi-hazi-karanten-bevezetese-es-betartasa\n\n"}]