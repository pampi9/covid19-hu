[{"date": "2020-03-21 15:24", "url": "https://koronavirus.gov.hu/cikkek/filmintezet-ingyenesen-nezheto-filmekkel-jarul-hozza-digitalis-oktatashoz", "h1": "A Filmint\u00e9zet ingyenesen n\u00e9zhet\u0151 filmekkel j\u00e1rul hozz\u00e1 a digit\u00e1lis oktat\u00e1shoz", "body": "\nA Nemzeti Filmint\u00e9zet\u00a0\u00f6sszesen 90 irodalmi adapt\u00e1ci\u00f3, t\u00f6rt\u00e9nelmi film, ifj\u00fas\u00e1gi, rajz-, mese- \u00e9s dokumentumfilm ingyenes online hozz\u00e1f\u00e9r\u00e9s\u00e9nek biztos\u00edt\u00e1s\u00e1val j\u00e1rul hozz\u00e1 a\u00a0koronav\u00edrus-j\u00e1rv\u00e1ny miatt bevezetett digit\u00e1lis oktat\u00e1shoz \u00e9s az otthon maradni k\u00e9nyszer\u00fcl\u0151k tartalmas sz\u00f3rakoz\u00e1s\u00e1hoz.\n\nAz NFI Filmarch\u00edvum szakemberei \u00e1ltal \u00f6ssze\u00e1ll\u00edtott, 90 mozg\u00f3k\u00e9pet tartalmaz\u00f3 v\u00e1logat\u00e1sban irodalmi alkot\u00e1sok filmv\u00e1ltozatai, fontos t\u00f6rt\u00e9nelmi, ifj\u00fas\u00e1gi \u00e9s anim\u00e1ci\u00f3s filmek szerepelnek, melyek felhaszn\u00e1lhat\u00f3k a magyar irodalom, t\u00f6rt\u00e9nelem \u00e9s m\u00e9diaismeret online oktat\u00e1s\u00e1hoz, tov\u00e1bb\u00e1 hozz\u00e1j\u00e1rulhatnak a tartalmas kikapcsol\u00f3d\u00e1shoz is. Az irodalmi klasszikusok v\u00e1logat\u00e1sban a legkiemelked\u0151bb \u00edr\u00f3k alkot\u00e1sainak filmes feldolgoz\u00e1sai v\u00e1lnak el\u00e9rhet\u0151v\u00e9, k\u00fcl\u00f6n\u00f6s tekintettel a k\u00f6telez\u0151 olvasm\u00e1nyokra. Ingyenesen hozz\u00e1f\u00e9rhet\u0151 \u00edgy A k\u0151sz\u00edv\u0171 ember fiai, A P\u00e1l utcai fi\u00fak, az Egri csillagok, az \u00c9des Anna, a L\u00e9gy j\u00f3 mindhal\u00e1lig, a Szent P\u00e9ter eserny\u0151je c\u00edm\u0171 film.\nA t\u00f6rt\u00e9nelmi v\u00e1logat\u00e1sban j\u00e1t\u00e9kfilmek szerepelnek, k\u00f6zt\u00fck A tizedes meg a t\u00f6bbiek, a Budapesti tavasz, a Feldobott k\u0151, a Hideg napok, a Szam\u00e1rk\u00f6h\u00f6g\u00e9s \u00e9s a Valahol Eur\u00f3p\u00e1ban is, amelyek t\u00f6rt\u00e9nelmi forr\u00e1sk\u00e9nt is fontosak, mert pontos l\u00e1tleletet mutatnak arr\u00f3l, hogy az adott korszak alkot\u00f3i hogyan gondolkodtak a magyars\u00e1g l\u00e9t\u00e9t meghat\u00e1roz\u00f3 esem\u00e9nyekr\u0151l, helyzetekr\u0151l.\nA v\u00e1logat\u00e1sba beker\u00fclt dokumentumfilmek - k\u00f6zt\u00fck a P\u00f3cspetri, a Perg\u0151t\u0171z, A Dun\u00e1n\u00e1l \u00e9s az \u00c9n is j\u00e1rtam Isonz\u00f3n\u00e1l - a magyar t\u00f6rt\u00e9nelem feh\u00e9r foltjait, traum\u00e1it felt\u00e9rk\u00e9pez\u0151 m\u0171vek, a t\u00fal\u00e9l\u0151k vallom\u00e1saival. A n\u00e9pszer\u0171 ifj\u00fas\u00e1gi filmek, mint a Kem\u00e9nykalap \u00e9s krumpliorr, az \u00c9gig\u00e9r\u0151 f\u0171 vagy a magyar n\u00e9pmes\u00e9ken alapul\u00f3 rajzfilmek, tov\u00e1bb\u00e1 olyan nagy kedvencek, mint a Vuk vagy a Szaffi, a legkisebbeknek sz\u00f3lnak.\n\nAz NFI Filmarch\u00edvum el\u00e9rhet\u0151v\u00e9 teszi tov\u00e1bb\u00e1 oktat\u00e1si c\u00e9l\u00fa port\u00e1lj\u00e1t, az Alapfilmek honlapot (www.alapfilmek.hu), amely az \u00e1ltal\u00e1nos iskol\u00e1kt\u00f3l a gimn\u00e1ziumig k\u00edn\u00e1l seg\u00e9danyagokat a magyar filmek feldolgoz\u00e1s\u00e1hoz. A folyamatosan b\u0151v\u00fcl\u0151 Alapfilmek jelenleg 312 feldolgozott magyar filmr\u0151l k\u00edn\u00e1l inform\u00e1ci\u00f3kat \u00e9s filmr\u00e9szleteket is, amelyek szint\u00e9n seg\u00edthetik a digit\u00e1lis oktat\u00e1st.\u00a0Az NFI az Alapfilmek projekttel szeretn\u00e9 er\u0151s\u00edteni a magyar filmek, a nemzeti filmkincs szerep\u00e9t a k\u00f6zismereti tant\u00e1rgyak oktat\u00e1s\u00e1ban. Az online filmklasszikusok az NFI Filmarch\u00edvum honlapj\u00e1r\u00f3l \u00e9rhet\u0151k el:\u00a0http://filmarchiv.hu/hu/alapfilmek/online-filmklasszikusok.\nKapcsol\u00f3d\u00f3 h\u00edr:\u00a0https://koronavirus.gov.hu/cikkek/hetfotol-diakok-maradjanak-otthon-de-tanitas-folytatodik-digitalis-oktatas-lep-eletbe\nMTI\n\n"}]