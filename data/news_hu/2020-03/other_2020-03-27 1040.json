[{"date": "2020-03-27 10:40", "url": "https://koronavirus.gov.hu/cikkek/megjelent-kijarasi-korlatozasrol-szolo-rendelet", "h1": "Megjelent a kij\u00e1r\u00e1si korl\u00e1toz\u00e1sr\u00f3l sz\u00f3l\u00f3 rendelet", "body": "\nMegjelent a\u00a0minisztereln\u00f6k \u00e1ltal bejelentett kij\u00e1r\u00e1si korl\u00e1toz\u00e1sr\u00f3l sz\u00f3l\u00f3 rendelet a Magyar K\u00f6zl\u00f6nyben p\u00e9ntek reggel.\n\n\nA korm\u00e1nyf\u0151 al\u00e1\u00edr\u00e1s\u00e1val nyilv\u00e1noss\u00e1 v\u00e1lt d\u00f6nt\u00e9s az orsz\u00e1g eg\u00e9sz ter\u00fclet\u00e9re \u00e9rv\u00e9nyes m\u00e1rcius 28. \u00e9s \u00e1prilis 11. k\u00f6z\u00f6tt, ez id\u0151 alatt mindenki csak alapos indokkal hagyhatja el otthon\u00e1t.\nA rendelet szerint ilyen indoknak min\u0151s\u00fcl a munkav\u00e9gz\u00e9s, a hivat\u00e1sbeli k\u00f6telezetts\u00e9g, a gazdas\u00e1gi, mez\u0151gazdas\u00e1gi \u00e9s erd\u00e9szeti tev\u00e9kenys\u00e9g, valamint az ezek elv\u00e9gz\u00e9s\u00e9hez n\u00e9lk\u00fcl\u00f6zhetetlen anyagokat, valamint eszk\u00f6z\u00f6ket \u00e1rus\u00edt\u00f3 \u00fczletben t\u00f6rt\u00e9n\u0151 v\u00e1s\u00e1rl\u00e1s, els\u0151sorban a m\u0171szaki cikket, az \u00e9p\u00edt\u0151anyagot \u00e9s eszk\u00f6z\u00f6ket \u00e1rus\u00edt\u00f3 \u00fczletekben.\nIde tartozik az eg\u00e9szs\u00e9g\u00fcgyi ell\u00e1t\u00e1s \u00e9s szolg\u00e1ltat\u00e1s ig\u00e9nybev\u00e9tele is, bele\u00e9rtve a gy\u00f3gy\u00edt\u00f3 tev\u00e9kenys\u00e9gen t\u00fal a testi \u00e9s a lelki eg\u00e9szs\u00e9g meg\u0151rz\u00e9se c\u00e9lj\u00e1b\u00f3l ny\u00fajtott eg\u00e9szs\u00e9g\u00fcgyi szolg\u00e1ltat\u00e1sokat, p\u00e9ld\u00e1ul a pszichoter\u00e1pi\u00e1s ell\u00e1t\u00e1st, a fizioter\u00e1pi\u00e1s kezel\u00e9st, a gy\u00f3gytorn\u00e1t.\nEgy\u00e9ni szabadid\u0151s sporttev\u00e9kenys\u00e9g, valamint szabadid\u0151s c\u00e9l\u00fa gyalogl\u00e1s c\u00e9lj\u00e1b\u00f3l is el lehet hagyni az otthonokat. Az ilyen mozg\u00e1sokat k\u00fcl- \u00e9s belter\u00fcleten, lehet\u0151s\u00e9g szerint z\u00f6ldfel\u00fcleten lehet v\u00e9gezni egyed\u00fcl vagy ugyanazon h\u00e1ztart\u00e1sban \u00e9l\u0151kkel k\u00f6z\u00f6sen, m\u00e1sokt\u00f3l legal\u00e1bb m\u00e1sf\u00e9l m\u00e9ter t\u00e1vols\u00e1got tartva. Napk\u00f6zbeni kiscsoportos fel\u00fcgyelet alatt enged\u00e9lyezett a kiskor\u00fa gyermek k\u00eds\u00e9r\u00e9se is.\nAlapos indoknak sz\u00e1m\u00edt a h\u00e1zass\u00e1gk\u00f6t\u00e9s \u00e9s a temet\u00e9s sz\u0171k csal\u00e1di k\u00f6rben, az \u00e9lelmiszer\u00fczletekben \u00e9s drog\u00e9ri\u00e1kban t\u00f6rt\u00e9n\u0151 v\u00e1s\u00e1rl\u00e1s. Emellett az \u00e1llateledelt, takarm\u00e1nyt forgalmaz\u00f3 \u00fczleteket, a mez\u0151gazdas\u00e1gi boltokat, a piacokat, a gy\u00f3gyszert\u00e1rakat, a benzinkutakat, a doh\u00e1nyboltokat, a fodr\u00e1sz- \u00e9s manik\u0171r\u00f6s szalonokat is fel lehet keresni.\nAz \u00e9lelmiszer\u00fczletekben, drog\u00e9ri\u00e1kban, a piacokon \u00e9s a gy\u00f3gyszert\u00e1rakban kiz\u00e1r\u00f3lag 65 \u00e9v felettiek v\u00e1s\u00e1rolhatnak 9 \u00e9s 12 \u00f3ra k\u00f6z\u00f6tt.\nSzombatt\u00f3l be kell z\u00e1rniuk a vend\u00e9gl\u00e1t\u00f3 \u00fczleteknek, ezek csak elvitelre alkalmas \u00e9telek kiad\u00e1s\u00e1val, sz\u00e1ll\u00edt\u00e1s\u00e1val foglalkozhatnak.\nA kij\u00e1r\u00e1si korl\u00e1toz\u00e1s ideje alatt ig\u00e9nybe lehet tov\u00e1bb\u00e1 venni sz\u00e1ll\u00edt\u00e1si, tiszt\u00edt\u00e1si \u00e9s higi\u00e9ni\u00e1s szolg\u00e1ltat\u00e1sokat, a g\u00e9pj\u00e1rm\u0171- \u00e9s ker\u00e9kp\u00e1rszervizeket, valamint a hullad\u00e9kgazd\u00e1lkod\u00e1ssal \u00f6sszef\u00fcgg\u0151 szolg\u00e1ltat\u00e1sokat.\nA legsz\u00fcks\u00e9gesebb esetben enged\u00e9lyezettek a szem\u00e9lyes megjelen\u00e9st ig\u00e9nyl\u0151 \u00fcgyint\u00e9z\u00e9sek, \u00edgy a hat\u00f3s\u00e1gi, a banki, a p\u00e9nz\u00fcgyi, a biztos\u00edt\u00e1si \u00e9s a postai szolg\u00e1ltat\u00e1sok ig\u00e9nybev\u00e9tele.\nLehet\u0151s\u00e9g van a h\u00e1zi\u00e1llatok k\u00f6zter\u00fcleti s\u00e9t\u00e1ltat\u00e1s\u00e1ra, \u00e1llatorvosi rendel\u0151 \u00e9s \u00e1llatk\u00f3rh\u00e1z felkeres\u00e9s\u00e9re.\nA kij\u00e1r\u00e1si korl\u00e1toz\u00e1s nem akad\u00e1lyozhatja a sz\u00fcl\u0151i jogokat \u00e9s k\u00f6telezetts\u00e9geket, tov\u00e1bb\u00e1 a hit\u00e9leti tev\u00e9kenys\u00e9get.\nAz otthon elhagy\u00e1s\u00e1nak megfelel\u0151 indoka lehet m\u00e9g a mag\u00e1r\u00f3l gondoskodni nem tud\u00f3k vagy seg\u00edt\u00e9s\u00e9gre szorul\u00f3k (p\u00e9ld\u00e1ul kiskor\u00faak, id\u0151sek \u00e9s betegek) seg\u00edt\u00e9se.\nA rendelet kimondja, mindenki k\u00f6teles a lehet\u0151 legkisebb m\u00e9rt\u00e9k\u0171re korl\u00e1tozni a szoci\u00e1lis \u00e9rintkez\u00e9st, \u00e9s a k\u00f6z\u00f6s h\u00e1ztart\u00e1sban \u00e9l\u0151k kiv\u00e9tel\u00e9vel mindenkit\u0151l lehet\u0151s\u00e9g szerint legal\u00e1bb m\u00e1sf\u00e9l m\u00e9ter t\u00e1vols\u00e1got tartani mindenhol, bele\u00e9rtve a t\u00f6megk\u00f6zleked\u00e9st is.\nAz \u00fczleteket \u00e9rint\u0151 korl\u00e1toz\u00e1sok betart\u00e1sa a helyis\u00e9g \u00fczemeltet\u0151inek felel\u0151ss\u00e9ge.\nA most hozott szab\u00e1lyokat a rend\u0151rs\u00e9g ellen\u0151rzi \u00e9s szab\u00e1lys\u00e9rt\u00e9si b\u00edrs\u00e1ggal b\u00fcntetheti a rendelet megszeg\u0151it, ennek \u00f6sszege 5 ezer \u00e9s 500 ezer forint k\u00f6z\u00f6tt lehet.\nA Magyar K\u00f6zl\u00f6nyben megjelent rendelet itt \u00e9rhet\u0151 el.\n\nForr\u00e1s:MTI\n\u00a0\n\n"}]