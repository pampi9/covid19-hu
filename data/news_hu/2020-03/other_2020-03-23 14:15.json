[{"date": "2020-03-23 14:15", "url": "https://koronavirus.gov.hu/cikkek/orban-negy-vonalon-szerveztuk-meg-vedekezest-tovabbi-kisvallalkozok-kapnak-adomentesseget", "h1": "Orb\u00e1n: n\u00e9gy vonalon szervezt\u00fck meg a v\u00e9dekez\u00e9st; tov\u00e1bbi kisv\u00e1llalkoz\u00f3k kapnak ad\u00f3mentess\u00e9get", "body": "\nA taxisok ut\u00e1n tov\u00e1bbi 81 480 kisv\u00e1llalkoz\u00f3nak ad j\u00fanius 30-\u00e1ig mentess\u00e9get a korm\u00e1ny a kata (kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja) \u00e1tal\u00e1nyad\u00f3-fizet\u00e9si k\u00f6telezetts\u00e9ge al\u00f3l a koronav\u00edrus-j\u00e1rv\u00e1ny miatt - jelentette be Orb\u00e1n Viktor minisztereln\u00f6k h\u00e9tf\u0151n a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n, amelyen k\u00f6z\u00f6lte: \u00fajabb l\u00e9p\u00e9sekkel eg\u00e9sz\u00edtett\u00e9k ki a j\u00e1rv\u00e1ny miatt hozott els\u0151 gazdas\u00e1gv\u00e9delmi akci\u00f3tervet. Azt is mondta, a korm\u00e1ny n\u00e9gy vonalon szervezte meg a v\u00e9dekez\u00e9st, katonai, rend\u0151ri, eg\u00e9szs\u00e9g\u00fcgyi \u00e9s gazdas\u00e1gi v\u00e9dekez\u00e9s zajlik.\n\nA korm\u00e1nyf\u0151 a kata mentess\u00e9gi k\u00f6r\u00e9be es\u0151 ter\u00fcletek k\u00f6z\u00f6tt eml\u00edtette a fodr\u00e1szatot, a sz\u00e9ps\u00e9g\u00e1pol\u00e1st, a fest\u00e9st, az \u00fcvegez\u00e9st, a villanyszerel\u00e9st, az egy\u00e9b hum\u00e1n-eg\u00e9szs\u00e9g\u00fcgyi ell\u00e1t\u00e1st, az el\u0151ad\u00f3-m\u0171v\u00e9szetet, a v\u00edz-, g\u00e1z-, f\u0171t\u00e9sszerel\u00e9st, az \u00e9p\u00fcletasztaloss\u00e1got, a j\u00e1r\u00f3beteg-ell\u00e1t\u00e1st, a padl\u00f3- \u00e9s falburkol\u00e1st, a testedz\u00e9si szolg\u00e1ltat\u00e1st \u00e9s egy\u00e9b sporttev\u00e9kenys\u00e9get, valamint az id\u0151sek \u00e9s a fogyat\u00e9koss\u00e1ggal \u00e9l\u0151k ell\u00e1t\u00e1s\u00e1t. A pontos felsorol\u00e1st egy h\u00e9tf\u0151 esti rendelet tartalmazza majd.\n\nAzt is k\u00f6z\u00f6lte Orb\u00e1n Viktor, hogy a m\u00e1rcius 1. el\u0151tt keletkezett katatartoz\u00e1sokra halad\u00e9kot adnak, azokat el\u00e9g lesz a vesz\u00e9lyhelyzet lej\u00e1rta ut\u00e1ni negyed\u00e9vben befizetni. Az int\u00e9zked\u00e9sek r\u00e9sze az is, hogy a turizmushoz \u00e9s a vend\u00e9gl\u00e1t\u00e1shoz hasonl\u00f3an a magyarorsz\u00e1gi m\u00e9diaszolg\u00e1ltat\u00f3k is mentess\u00e9get kapnak a kies\u0151 rekl\u00e1mbev\u00e9telek miatt. D\u00f6nt\u00e9s sz\u00fcletett arr\u00f3l is, hogy a kilakoltat\u00e1sokat \u00e9s a lefoglal\u00e1sokat, valamint az ad\u00f3v\u00e9grehajt\u00e1sokat felf\u00fcggesztik, a fenn\u00e1ll\u00f3 ad\u00f3tartoz\u00e1sokat el\u00e9g lesz a vesz\u00e9lyhelyzet lej\u00e1rta ut\u00e1n befizetni. A vesz\u00e9lyhelyzet alatt lej\u00e1r\u00f3 gyes-, gyet- \u00e9s gyed-jogosults\u00e1gokat meghosszabb\u00edtj\u00e1k, az \u00e9desany\u00e1kat jelenlegi st\u00e1tuszukban tartj\u00e1k a vesz\u00e9lyhelyzet idej\u00e9re. Hangs\u00falyozta, az int\u00e9zked\u00e9sek a magyarok munkahelyeinek megv\u00e9d\u00e9s\u00e9t c\u00e9lozz\u00e1k.\nAki pedig elvesz\u00edti \u00e1ll\u00e1s\u00e1t, azt abban kell seg\u00edteni, hogy mihamarabb \u00fajat tal\u00e1ljon - mondta, megjegyezve, hogy mindez 2010 ut\u00e1n m\u00e1r siker\u00fclt, \"most is talpra fogunk majd \u00e1llni\". Orb\u00e1n Viktor \u00fagy fogalmazott: a korm\u00e1ny n\u00e9gy vonalon szervezte meg a koronav\u00edrus-j\u00e1rv\u00e1ny elleni v\u00e9dekez\u00e9st, \"n\u00e9gy harct\u00e9ren kell egy id\u0151ben helyt \u00e1llnunk\": van egy katonai, egy rend\u0151ri, egy eg\u00e9szs\u00e9g\u00fcgyi \u00e9s egy gazdas\u00e1gi v\u00e9dekez\u00e9s. Azt mondta, a csoportos fert\u0151z\u00e9sek szakasz\u00e1b\u00f3l \"gyorsul\u00f3 l\u00e9p\u00e9sekkel k\u00f6zeled\u00fcnk a t\u00f6meges fert\u0151z\u00e9s szakasza fel\u00e9\".\nK\u00f6z\u00f6lte, jelenleg 167 azonos\u00edtott fert\u0151z\u00f6tt van az orsz\u00e1gban. Arr\u00f3l azonban, hogy t\u00e9nylegesen h\u00e1ny emberbe k\u00f6lt\u00f6z\u00f6tt a v\u00edrus, csak becsl\u00e9sek vannak, azok viszont t\u00fal t\u00e1g hat\u00e1rok k\u00f6z\u00f6tt mozognak. A t\u00e9nylegesen megfert\u0151z\u0151d\u00f6ttek sz\u00e1ma azonban nyilv\u00e1nval\u00f3an j\u00f3val nagyobb, mint 167 - tette hozz\u00e1. A 167 emberb\u0151l 108 \u00fagynevezett hordoz\u00f3, benn\u00fck van a v\u00edrus, de nem betegek. 27-en t\u00fcneteket is mutatnak, \u0151k azok, akik nagy val\u00f3sz\u00edn\u0171s\u00e9ggel meggy\u00f3gyulnak a betegs\u00e9gb\u0151l. 9-en nagyon betegek, k\u00f3rh\u00e1zi intenz\u00edv ell\u00e1t\u00e1sra szorulnak. A halottak sz\u00e1ma 7, k\u00f6z\u00fcl\u00fck 5-en sz\u00edv-, \u00e9r-, illetve cukorbetegs\u00e9gben szenvedtek, egyik\u00fck daganatos beteg volt, egy pedig vastagb\u00e9lbetegs\u00e9gben szenvedett. Az elhunytak \u00e1tlag\u00e9letkora 69 \u00e9v - ismertette.\n\u00a0\n\nA korm\u00e1nyf\u0151i bejelent\u00e9s r\u00e9sze volt az is, hogy kedd reggelt\u0151l minden intenz\u00edv k\u00f3rh\u00e1zi \u00e1gy mellett dolgoz\u00f3 orvos \u00e9s \u00e1pol\u00f3 speci\u00e1lis maszkot kap. A t\u00f6bbi, nem intenz\u00edv \u00e1gy mellett dolgoz\u00f3 k\u00f3rh\u00e1zi orvos, \u00e1pol\u00f3 seb\u00e9szi maszkot kap. Akit koronav\u00edrus-gyan\u00faval visznek be, az azonnal seb\u00e9szi maszkot kap. Mivel hossz\u00fa v\u00e9dekez\u00e9sre kell sz\u00e1m\u00edtani, a minisztereln\u00f6k fegyelmezett k\u00e9szletgazd\u00e1lkod\u00e1st k\u00e9rt. Az eg\u00e9szs\u00e9g\u00fcgyi adatokat ismertetve arr\u00f3l is besz\u00e1molt, hogy orvosi maszkb\u00f3l 1,5 milli\u00f3 darab van, most naponta 25 ezret gy\u00e1rtanak, de ez a h\u00e9ten felfut napi 80 ezerre. Speci\u00e1lis maszkb\u00f3l 129 ezer darab, gumikeszty\u0171b\u0151l 20 milli\u00f3 p\u00e1r, v\u00e9d\u0151ruh\u00e1b\u00f3l 170 ezer, l\u00e9legeztet\u0151g\u00e9pb\u0151l pedig 2560 van. Eszk\u00f6z\u00f6ket beszerezni Keleten lehet, az orsz\u00e1g \u00f3ri\u00e1si t\u00e9teleket k\u00f6t\u00f6tt le, a sz\u00e1ll\u00edtm\u00e1nyok folyamatosan \u00e9rkeznek, t\u00f6bb mint t\u00edz rep\u00fcl\u0151g\u00e9p-sz\u00e1ll\u00edtm\u00e1nyt v\u00e1rnak - mondta. A k\u00f3rh\u00e1zi kapacit\u00e1sok a k\u00f6vetkez\u0151k\u00e9ppen n\u00e9znek ki - sorolta -: a k\u00f3rh\u00e1zi \u00e1gyak sz\u00e1ma 66 906, a 65 \u00e9v alatti orvosok sz\u00e1ma 19 431, a bevethet\u0151 rezidensek\u00e9 4312, az utols\u00f3 \u00e9ves orvostanhallgat\u00f3k\u00e9 pedig 900, \u00edgy 24 643-an l\u00e1thatnak el orvosi szolg\u00e1latot. A 65 \u00e9vesn\u00e9l fiatalabb eg\u00e9szs\u00e9g\u00fcgyi szakdolgoz\u00f3k 105 ezren vannak.\nA rend\u0151ri v\u00e9dekez\u00e9sr\u0151l sz\u00f3lva a korm\u00e1nyf\u0151 \u00fagy t\u00e1j\u00e9koztatott, hogy a bevethet\u0151 egyenruh\u00e1sok - 65 \u00e9v alatt - 70 275-en vannak, az \u00f6nk\u00e9ntesek - p\u00e9ld\u00e1ul polg\u00e1r\u0151r\u00f6k - 46 573-an. A katon\u00e1k - akik k\u00f6z\u00f6tt a hivat\u00e1sosok 23 950-en vannak, 9381 a tartal\u00e9kos \u00e9s 10 649 az olyan katona, aki \u00f6t \u00e9ven bel\u00fcl szerelt le - emelt szinten vesznek r\u00e9szt a hat\u00e1rv\u00e9delemben, felk\u00e9sz\u00fclnek az egy\u00fcttm\u0171k\u00f6d\u00e9sre a rend\u0151rs\u00e9ggel - ha el kell rendelni utcai j\u00e1r\u0151r\u00f6z\u00e9s\u00fcket -, \u00e9s arra is, ha l\u00e9tfontoss\u00e1g\u00fa magyarorsz\u00e1gi v\u00e1llalatokat kell seg\u00edteni. \u00d6sszesen 139 684 embert tudnak ig\u00e9nybe venni rendfenntart\u00e1sra. A karant\u00e9nellen\u0151rz\u00e9st is nekik kell elv\u00e9gezni\u00fck, \u00e9s ha szigor\u00fabb kij\u00e1r\u00e1si szab\u00e1lyok l\u00e9pnek \u00e9letbe, nekik kell majd betartatniuk - mondta. Meger\u0151s\u00edtette tov\u00e1bb\u00e1, hogy a hazaigyekv\u0151 nem magyar \u00e1llampolg\u00e1rok humanit\u00e1rius folyos\u00f3n kereszt\u00fcl haladhatnak \u00e1t az orsz\u00e1gon. \"Az embers\u00e9g m\u00e9g ilyen k\u00f6r\u00fclm\u00e9nyek k\u00f6z\u00f6tt is embers\u00e9g marad, a szomsz\u00e9djainkat pedig bar\u00e1tainkk\u00e1 akarjuk tenni\" - fogalmazott.\nOrb\u00e1n Viktor szavait azzal z\u00e1rta: az el\u0151tt\u00fcnk \u00e1ll\u00f3 id\u0151szak neh\u00e9z lesz, mindenkit\u0151l szem\u00e9lyes er\u0151fesz\u00edt\u00e9seket k\u00edv\u00e1n majd, de v\u00e1llalni kell \u0151ket, mert \"ember\u00e9leteket menthet\u00fcnk most meg\". \"Min\u00e9l t\u00f6bben m\u0171k\u00f6d\u00fcnk egy\u00fctt, ann\u00e1l t\u00f6bb \u00e9letet tudunk megmenteni. Olyan feladat el\u0151tt \u00e1llunk, amit egyed\u00fcl senki nem tud megoldani. Mindenkinek van felel\u0151ss\u00e9ge, (...) a sz\u00e9th\u00faz\u00e1s \u00e9s a vit\u00e1k helyett most az \u00f6sszefog\u00e1s ideje \u00e9rkezett el\" - mondta, hozz\u00e1t\u00e9ve, erre k\u00e9ri majd a parlamenti k\u00e9pvisel\u0151ket.\n\nMTI 2020. m\u00e1rcius 23.\n\n"}]