[{"date": "2020-03-17 12:59", "url": "https://koronavirus.gov.hu/cikkek/letartoztattak-szajmaszkokkal-uzletelo-hondurasi-csalot", "h1": "Letart\u00f3ztatt\u00e1k a sz\u00e1jmaszkokkal \u00fczletel\u0151 hondurasi csal\u00f3t", "body": "\nLetart\u00f3ztatta a b\u00edr\u00f3s\u00e1g azt a 35 \u00e9ves hondurasi f\u00e9rfit, aki a koronav\u00edrus-vil\u00e1gj\u00e1rv\u00e1ny okozta vesz\u00e9lyhelyzetet kihaszn\u00e1lva, nem l\u00e9tez\u0151 sz\u00e1jmaszkokra hivatkozva csalt ki t\u00e1rsaival k\u00f6z\u00f6sen csaknem sz\u00e1zezer amerikai doll\u00e1rt egy egyes\u00fclt \u00e1llamokbeli c\u00e9gt\u0151l.\n\n\nA F\u0151v\u00e1rosi F\u0151\u00fcgy\u00e9szs\u00e9g a t\u00f6rv\u00e9ny teljes szigor\u00e1val fell\u00e9p a vil\u00e1gj\u00e1rv\u00e1nyon nyer\u00e9szked\u0151 b\u0171nsz\u00f6vets\u00e9g elfogott tagja \u00e9s minden ilyen jelleg\u0171 b\u0171ncselekm\u00e9ny elk\u00f6vet\u0151je ellen. A gyan\u00fa szerint a 35 \u00e9ves hondurasi \u00e1llampolg\u00e1rs\u00e1g\u00fa f\u00e9rfi egyel\u0151re ismeretlen t\u00e1rsaival meg\u00e1llapodott abban, hogy a vil\u00e1gj\u00e1rv\u00e1ny okozta vesz\u00e9lyhelyzetet kihaszn\u00e1lva vagyoni haszonszerz\u00e9s \u00e9rdek\u00e9ben b\u0171ncselekm\u00e9nyeket k\u00f6vetnek el - \u00edrta a f\u0151\u00fcgy\u00e9sz. Hozz\u00e1tette: a f\u00e9rfi \u00e9s b\u0171nt\u00e1rsai t\u00e9ved\u00e9sbe ejtett\u00e9k egy egyes\u00fclt \u00e1llamokbeli gazdas\u00e1gi t\u00e1rsas\u00e1g vezet\u0151j\u00e9t, 220 milli\u00f3 eg\u00e9szs\u00e9g\u00fcgyi arcmaszk lesz\u00e1ll\u00edt\u00e1s\u00e1ra szerz\u0151dtek egy l\u00e9tez\u0151 magyar c\u00e9g adatainak felhaszn\u00e1l\u00e1s\u00e1val, \u00fagy, hogy a v\u00e1llalat vezet\u0151je arr\u00f3l nem tudott.\nA gyan\u00fas\u00edtott \u00e9s t\u00e1rsai csaknem sz\u00e1zezer doll\u00e1rt k\u00e9rtek \u00e9s kaptak el\u0151legk\u00e9nt az \u00e1ltaluk \u00edg\u00e9rt - nem l\u00e9tez\u0151 - arcmaszkok\u00e9rt. Mivel tov\u00e1bbi el\u0151leget k\u00e9rtek, az amerikai c\u00e9g k\u00e9pvisel\u0151je Magyarorsz\u00e1gra utazott, hogy megn\u00e9zhesse az \u00e1rut, \u00e1m a b\u0171nsz\u00f6vets\u00e9g tagjai tov\u00e1bbi nyolcmilli\u00f3 forintot meghalad\u00f3 \u00f6sszeget k\u00e9rtek t\u0151le telefonon. A s\u00e9rtett ekkor gyan\u00fat fogott, \u00e9rtes\u00edtette a rend\u0151rs\u00e9get, amely az el\u0151re megbesz\u00e9lt tal\u00e1lkoz\u00f3n, egy V. ker\u00fcleti \u00e9tteremben elfogta az \u00e1ln\u00e9ven bemutatkoz\u00f3 hondurasi f\u00e9rfit. A BRFK V. ker\u00fcleti Rend\u0151rkapit\u00e1nys\u00e1g jelent\u0151s k\u00e1rt okoz\u00f3, b\u0171nsz\u00f6vets\u00e9gben elk\u00f6vetett csal\u00e1s b\u0171ntette miatt hallgatta ki a f\u00e9rfit, \u00e9s el\u0151terjeszt\u00e9st tett a letart\u00f3ztat\u00e1s\u00e1ra. Az ind\u00edtv\u00e1ny alapj\u00e1n a b\u00edr\u00f3s\u00e1g - egyel\u0151re nem v\u00e9gleges - v\u00e9gz\u00e9s\u00e9vel egy h\u00f3napra elrendelte a f\u00e9rfi letart\u00f3ztat\u00e1s\u00e1t. A F\u0151v\u00e1rosi F\u0151\u00fcgy\u00e9szs\u00e9g felh\u00edvta a figyelmet arra, hogy a hat\u00f3s\u00e1gok a koronav\u00edrus miatt kihirdetett vesz\u00e9lyhelyzetben elrendelt \u00edt\u00e9lkez\u00e9si sz\u00fcnetben is halad\u00e9ktalanul \u00e9s a t\u00f6rv\u00e9ny teljes szigor\u00e1val fell\u00e9pnek a b\u0171ncselekm\u00e9nyt elk\u00f6vet\u0151k ellen.\n\n"}]