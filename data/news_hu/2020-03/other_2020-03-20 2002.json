[{"date": "2020-03-20 20:02", "url": "https://koronavirus.gov.hu/cikkek/fovarosi-es-megyei-vedelmi-bizottsagok-segitik-koronavirus-jarvany-elleni-vedekezest", "h1": "A f\u0151v\u00e1rosi \u00e9s megyei v\u00e9delmi bizotts\u00e1gok is seg\u00edtik a koronav\u00edrus-j\u00e1rv\u00e1ny elleni v\u00e9dekez\u00e9st", "body": "\n\u00dcl\u00e9st tart\u00a0a 19 megye \u00e9s a f\u0151v\u00e1ros v\u00e9delmi bizotts\u00e1ga a mai nap folyam\u00e1n annak \u00e9rdek\u00e9ben, hogy a koronav\u00edrus-j\u00e1rv\u00e1ny elleni v\u00e9dekez\u00e9sben r\u00e9sztvev\u0151 szervezetek munk\u00e1j\u00e1t \u00f6sszehangolj\u00e1k, seg\u00edts\u00e9k.\n\nA v\u00e9delmi bizotts\u00e1gok is nyomat\u00e9kosan felh\u00edvj\u00e1k a figyelmet arra, hogy a lakoss\u00e1g tartsa be az Operat\u00edv T\u00f6rzs aj\u00e1nl\u00e1sait, \u00e9s ker\u00fclj\u00e9k a t\u00e1rsas \u00e9rintkez\u00e9seket a j\u00e1rv\u00e1ny tov\u00e1bbterjed\u00e9s\u00e9nek lass\u00edt\u00e1sa \u00e9rdek\u00e9ben.\nA megyei \u00e9s f\u0151v\u00e1rosi v\u00e9delmi bizotts\u00e1gokat a kihirdetett vesz\u00e9lyhelyzetben az\u00e9rt h\u00edvt\u00e1k \u00f6ssze, hogy az Operat\u00edv T\u00f6rzs \u00e1ltal megszabott ter\u00fcleti feladatok ell\u00e1t\u00e1s\u00e1t t\u00e1mogass\u00e1k, az emberek \u00e9let\u00e9nek \u00e9s eg\u00e9szs\u00e9g\u00e9nek megv\u00e9d\u00e9s\u00e9ben r\u00e9szt vev\u0151 szervezetek - ezen bel\u00fcl k\u00fcl\u00f6n\u00f6sen a korm\u00e1nyhivatalok n\u00e9peg\u00e9szs\u00e9g\u00fcgyi szervei, a rend\u0151rs\u00e9g, a honv\u00e9ds\u00e9g, az \u00f6nkorm\u00e1nyzatok, a ment\u0151szolg\u00e1lat - m\u0171k\u00f6d\u00e9s\u00e9t koordin\u00e1lj\u00e1k, a szervezetek k\u00f6z\u00f6tti inform\u00e1ci\u00f3-\u00e1raml\u00e1st seg\u00edts\u00e9k. A v\u00e9delmi bizotts\u00e1gok eln\u00f6kei a korm\u00e1nymegb\u00edzottak, tagjai t\u00f6bbek k\u00f6z\u00f6tt a katasztr\u00f3fav\u00e9delem, a rend\u0151rs\u00e9g, a honv\u00e9ds\u00e9g megyei vezet\u0151i, a megyei \u00e9s f\u0151v\u00e1rosi tisztif\u0151orvosok, a megyei jog\u00fa v\u00e1rosok polg\u00e1rmesterei \u00e9s a megyei k\u00f6zgy\u0171l\u00e9si eln\u00f6k\u00f6k, Budapesten a f\u0151polg\u00e1rmester. Az \u00fcl\u00e9seken r\u00e9szt vesznek a j\u00e1r\u00e1si hivatalok vezet\u0151i is, mint a helyi v\u00e9delmi bizotts\u00e1gok eln\u00f6kei, tov\u00e1bb\u00e1 \u00e1lland\u00f3 megh\u00edvottak a ment\u0151szolg\u00e1lat megyei k\u00e9pvisel\u0151i is.\nAz \u00fcl\u00e9seken \u00e1ttekintik a v\u00e9dekez\u00e9sben r\u00e9szt vev\u0151 \u00e1llami szervezetek m\u0171k\u00f6d\u00e9s\u00e9t. A v\u00e9delmi bizotts\u00e1gok emellett t\u00f6bbek k\u00f6z\u00f6tt ellen\u0151rzik a telep\u00fcl\u00e9seken h\u00e1zi karant\u00e9nba helyezett szem\u00e9lyek ell\u00e1t\u00e1s\u00e1t, felt\u00e9rk\u00e9pezik a magukat \u00f6n\u00e1ll\u00f3an ell\u00e1tni nem k\u00e9pes szem\u00e9lyeket, az egyed\u00fcl \u00e9l\u0151ket, hajl\u00e9ktalanokat. Ellen\u0151rzik, hogy a polg\u00e1rmesterek a telep\u00fcl\u00e9seken ell\u00e1t\u00e1si k\u00f6telezetts\u00e9g\u00fcknek eleget tesznek-e. Felm\u00e9rik a rendszeres, k\u00faraszer\u0171 kezel\u00e9sre szorul\u00f3kat, \u00e9s t\u00e1mogat\u00e1sukat sz\u00fcks\u00e9g szerint megszervezik.\nEllen\u0151rzik tov\u00e1bb\u00e1, hogy a megye, illetve a f\u0151v\u00e1ros minden nevel\u00e9si \u00e9s k\u00f6zoktat\u00e1si int\u00e9zm\u00e9ny\u00e9ben megoldott\u00e1k-e a k\u00f6z\u00e9tkeztet\u00e9st, valamint a gyermekfel\u00fcgyeletet, melyek k\u00f6telez\u0151 \u00f6nkorm\u00e1nyzati feladatok. A v\u00e9delmi bizotts\u00e1gok emellett sz\u00e1mba veszik az illet\u00e9kess\u00e9gi ter\u00fclet\u00fck\u00f6n m\u0171k\u00f6d\u0151 karitat\u00edv szervezeteket, az \u00f6nk\u00e9ntes szervezetek k\u00e9pess\u00e9geit. A feladatok v\u00e9grehajt\u00e1s\u00e1ba bevonj\u00e1k a helyi polg\u00e1r\u0151rs\u00e9get, a falugondnoki h\u00e1l\u00f3zatot\u00a0 \u00e9s a j\u00e1r\u00e1si \u00fcgyseg\u00e9deket is.\nSz\u00fcks\u00e9g eset\u00e9n a fert\u0151z\u00e9sgyan\u00fas betegek mintav\u00e9telez\u00e9s\u00e9vel kapcsolatos sz\u00e1ll\u00edt\u00e1si feladatokban is seg\u00edts\u00e9get ny\u00fajtanak az Orsz\u00e1gos Ment\u0151szolg\u00e1latnak a v\u00e9delmi bizotts\u00e1gok.\n\n\nMinisztereln\u00f6ks\u00e9g\n\n"}]