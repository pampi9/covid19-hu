[{"date": "2020-03-18 20:01", "url": "https://koronavirus.gov.hu/cikkek/meghaladta-ketszazezret-fertozottek-szama-vilagon", "h1": "Meghaladta a k\u00e9tsz\u00e1zezret a fert\u0151z\u00f6ttek sz\u00e1ma a vil\u00e1gon", "body": "\nAz \u00faj t\u00edpus\u00fa koronav\u00edrussal fert\u0151z\u00f6ttek sz\u00e1ma 207 615-ra emelkedett szerd\u00e1n d\u00e9lut\u00e1nra szerte a vil\u00e1gon a Johns Hopkins Egyetem legfrissebb adatai szerint. A hal\u00e1lesetek sz\u00e1ma 8249-ra n\u0151tt, 82 104 ember meggy\u00f3gyult. Olaszorsz\u00e1gban tov\u00e1bbra is katasztrof\u00e1lis a helyzet.\n\nTedrosz Adhanom Gebrejeszusz, az Eg\u00e9szs\u00e9g\u00fcgyi Vil\u00e1gszervezet (WHO) f\u0151igazgat\u00f3ja szerd\u00e1n hangs\u00falyozta: a COVID-19 j\u00e1rv\u00e1ny megf\u00e9kez\u00e9se izol\u00e1l\u00e1ssal, tesztel\u00e9ssel \u00e9s minden gyan\u00fas eset nyomonk\u00f6vet\u00e9s\u00e9vel lehets\u00e9ges.\nA szak\u00e9rt\u0151k\u00f6n k\u00edv\u00fcl kezdetben mindenki al\u00e1becs\u00fclte az \u00faj t\u00edpus\u00fa koronav\u00edrus (SARS-CoV-2) vesz\u00e9lyess\u00e9g\u00e9t, most viszont m\u00e1r tudj\u00e1k a d\u00f6nt\u00e9shoz\u00f3k, hogy Eur\u00f3p\u00e1ra helyez\u0151d\u00f6tt \u00e1t a vil\u00e1gj\u00e1rv\u00e1ny s\u00falypontja - mondta az Eur\u00f3pai Bizotts\u00e1g eln\u00f6ke. Ursula von der Leyen sajt\u00f3nyilatkozat\u00e1ban kiemelte, hogy igen fontos az Eur\u00f3pai Uni\u00f3 eg\u00e9sz\u00e9re vonatkoz\u00f3 30 napos beutaz\u00e1si tilalom, mert meg kell el\u0151zni, hogy a k\u00f6z\u00f6ss\u00e9gen k\u00edv\u00fclr\u0151l \u00e9rkez\u0151 emberek esetleges megbeteged\u00e9sei tov\u00e1bb nehez\u00edts\u00e9k az eleve er\u0151sen leterhelt eg\u00e9szs\u00e9g\u00fcgyi rendszer helyzet\u00e9t.\nOlaszorsz\u00e1gban tov\u00e1bbra is riaszt\u00f3an n\u0151 a hal\u00e1loz\u00e1sok \u00e9s fert\u0151z\u00e9sek \u00fcteme. Egy nap alatt 475 embert halt meg, ami 24 \u00f3ra alatt az eddigi legnagyobb ilyen jelleg\u0171 n\u00f6veked\u00e9snek sz\u00e1m\u00edt.\u00a0\u00a0\u00cdgy az \u00f6sszes hal\u00e1leset sz\u00e1ma 2978, a fert\u0151z\u00f6ttek\u00e9 pedig 35,713-ra n\u0151tt az el\u0151z\u0151 napi 31 506-r\u00f3l. Minden rendelkez\u00e9sre \u00e1ll\u00f3 orvos, \u00e1pol\u00f3 \u00e9s eg\u00e9szs\u00e9g\u00fcgyben dolgoz\u00f3 szem\u00e9ly szolg\u00e1latba \u00e1ll\u00e1s\u00e1t szorgalmazta Attilio Fontana, az \u00e9szaknyugat-olaszorsz\u00e1gi Lombardia eln\u00f6ke szerd\u00e1n, miut\u00e1n a tartom\u00e1nyban a j\u00e1rv\u00e1ny diagnosztiz\u00e1lt betegeinek sz\u00e1ma megk\u00f6zel\u00edtette a hat\u00e1r\u00e9rt\u00e9ket, amelyet a helyi eg\u00e9szs\u00e9g\u00fcgyi rendszer el tud b\u00edrni.\u00a0\u00a0\nSpanyolorsz\u00e1gban t\u00f6bb mint 2500 \u00faj koronav\u00edrus-fert\u0151z\u00f6ttet sz\u0171rtek ki egy nap alatt. Ezzel 13 719 az eddig regisztr\u00e1lt fert\u0151z\u00e9sek sz\u00e1ma, amelyb\u0151l mintegy 1100 esetet gy\u00f3gyultnak nyilv\u00e1n\u00edtottak. T\u00f6bb mint 5700 embert kezelnek k\u00f3rh\u00e1zban, 774-et intenz\u00edv oszt\u00e1lyon. A betegs\u00e9gbe 558-an haltak bele.\nSz\u00e1z f\u00f6l\u00e9 emelkedett szerd\u00e1ra az \u00faj t\u00edpus\u00fa koronav\u00edrus okozta j\u00e1rv\u00e1ny nagy-britanniai hal\u00e1los \u00e1ldozatainak sz\u00e1ma. Az Egyes\u00fclt Kir\u00e1lys\u00e1g eg\u00e9sz\u00e9ben \u00edgy eddig \u00f6sszesen 104 halottja van a j\u00e1rv\u00e1nynak, k\u00f6z\u00fcl\u00fck 99-en Angli\u00e1ban haltak bele a betegs\u00e9gbe. Az orsz\u00e1gban szerd\u00e1ig 56 221 sz\u0171r\u00e9st v\u00e9geztek, \u00e9s ezek eredm\u00e9nyei k\u00f6z\u00f6tt 2626 pozit\u00edv leletet azonos\u00edtottak\nGlob\u00e1lis m\u0171veletet ind\u00edtott a n\u00e9met sz\u00f6vets\u00e9gi korm\u00e1ny a koronav\u00edrus-j\u00e1rv\u00e1ny miatt k\u00fclf\u00f6ld\u00f6n rekedt n\u00e9met \u00e1llampolg\u00e1rok hazasz\u00e1ll\u00edt\u00e1s\u00e1ra, a 30 b\u00e9relt utassz\u00e1ll\u00edt\u00f3 g\u00e9pb\u0151l \u00e1ll\u00f3 flotta szerd\u00e1ra virrad\u00f3ra indult el az els\u0151 \u00fatra. Kedden a k\u00fcl\u00fcgyminiszt\u00e9rium utaz\u00e1si figyelmeztet\u00e9st adott ki a vil\u00e1g valamennyi orsz\u00e1g\u00e1ra.\n\n\nT\u00f6bb t\u00edzezer ukr\u00e1nt is hazasz\u00e1ll\u00edtottak az elm\u00falt k\u00e9t napban k\u00fclf\u00f6ldr\u0151l az ukr\u00e1n hat\u00f3s\u00e1gok. A hazat\u00e9r\u0151knek a rendelkez\u00e9sek szerint k\u00e9theti h\u00e1zi karant\u00e9nba kell vonulniuk akkor is, ha nem mutatj\u00e1k a koronav\u00edrusos megbeteged\u00e9s t\u00fcneteit.\nLengyelorsz\u00e1g tov\u00e1bbi k\u00f6z\u00fati hat\u00e1r\u00e1tkel\u0151ket kell megnyisson, mert a hat\u00e1rz\u00e1r m\u00falt h\u00e9tv\u00e9gi elrendel\u00e9se \u00f3ta l\u00e9tes\u00edtett \u00e1tkel\u0151kn\u00e9l hossz\u00fa \u00f3r\u00e1kig vesztegelnek a feltorl\u00f3dott kamionok, valamint a hazat\u00e9r\u0151 lengyelek, illetve a Nyugat-Eur\u00f3p\u00e1b\u00f3l haza igyekv\u0151 \u00e9sztek, lettek \u00e9s litv\u00e1nok g\u00e9pj\u00e1rm\u0171vei. Szerda reggelig Lengyelorsz\u00e1gban 246 szem\u00e9lyn\u00e9l mutatt\u00e1k ki a Covid-19 fert\u0151z\u00e9st, \u00f6t id\u0151s ember halt bele a betegs\u00e9gbe.\nSzerbi\u00e1ban, ahol szerda reggelig 83 fert\u0151z\u00f6ttet regisztr\u00e1ltak, szerd\u00e1t\u00f3l \u00e9jszakai kij\u00e1r\u00e1si tilalmat vezettek be, \u00e9s elhalasztott\u00e1k az \u00e1prilisi v\u00e1laszt\u00e1sokat is. Eur\u00f3p\u00e1ban utols\u00f3k\u00e9nt Montenegr\u00f3ban is megjelent a koronav\u00edrus, az els\u0151 k\u00e9t esetet kedden regisztr\u00e1lt\u00e1k. \u00c9szak-Maced\u00f3ni\u00e1ban eddig 31, Bosznia-Hercegovin\u00e1ban 34, Koszov\u00f3ban 19 fert\u0151z\u00e9st regisztr\u00e1ltak.\nCsehorsz\u00e1gban cs\u00fct\u00f6rt\u00f6kt\u0151l mindenki sz\u00e1m\u00e1ra k\u00f6telez\u0151 lesz orr\u00e1nak \u00e9s sz\u00e1j\u00e1nak eltakar\u00e1sa a k\u00f6ztereken - d\u00f6nt\u00f6tt szerd\u00e1n a cseh korm\u00e1ny. V\u00e9d\u0151maszkb\u00f3l \u00e1ltal\u00e1nos hi\u00e1ny van az eg\u00e9sz orsz\u00e1gban. Andrej Babis minisztereln\u00f6k szerint a probl\u00e9ma hamarosan megold\u00f3dik, mert K\u00edna mellett Pr\u00e1g\u00e1nak Vietnamban is siker\u00fclt vennie t\u00edzmilli\u00f3 maszkot.\u00a0\u00a0A korm\u00e1ny ugyanakkor \u00fagy d\u00f6nt\u00f6tt, hogy d\u00e9lel\u0151tt 10 \u00e9s 12 \u00f3ra k\u00f6z\u00f6tt az \u00e9lelmiszerboltokban csak a 65 \u00e9vn\u00e9l id\u0151sebb emberek v\u00e1s\u00e1rolhatnak. Csehorsz\u00e1gban szerda d\u00e9lel\u0151tt 464 fert\u0151z\u00f6ttet tartottak nyilv\u00e1n, h\u00e1rman s\u00falyos \u00e1llapotban vannak, h\u00e1rman pedig m\u00e1r meggy\u00f3gyultak.\nRom\u00e1nia szerd\u00e1t\u00f3l betiltott minden belt\u00e9ri - kultur\u00e1lis, tudom\u00e1nyos, vall\u00e1si, sport \u00e9s sz\u00f3rakoztat\u00f3 - rendezv\u00e9nyt az \u00faj t\u00edpus\u00fa koronav\u00edrus-j\u00e1rv\u00e1ny miatt, a k\u00fclt\u00e9rieket pedig legfeljebb sz\u00e1z ember r\u00e9szv\u00e9tel\u00e9vel enged\u00e9lyezik. Rom\u00e1ni\u00e1ban szerd\u00e1ig 246 embern\u00e9l mutatt\u00e1k ki a koronav\u00edrust, 3441-en vannak int\u00e9zm\u00e9nyes\u00edtett, 23 679-en pedig otthoni karant\u00e9nban. Rom\u00e1ni\u00e1ban eddig nem volt hal\u00e1los \u00e1ldozata a k\u00f3rnak, 19 fert\u0151z\u00f6ttet pedig gy\u00f3gyultnak nyilv\u00e1n\u00edtottak.\nEl\u0151re gy\u00e1rtott elemekb\u0151l \u00e1ll\u00f3, t\u00f6bb mint 500 f\u00e9r\u0151helyes j\u00e1rv\u00e1ny\u00fcgyi k\u00f6zpont \u00e9p\u00edt\u00e9se kezd\u0151d\u00f6tt meg szerd\u00e1n \u00daj-Moszkv\u00e1ban, az orosz f\u0151v\u00e1roshoz 2012-ben csatolt d\u00e9lkeleti ter\u00fcleten. \u00a0\u00a0\u00a0\u00a0D\u00e9l-Korea f\u0151v\u00e1rosi r\u00e9gi\u00f3j\u00e1ban tov\u00e1bb n\u0151tt a fert\u0151z\u00f6ttek sz\u00e1ma szerd\u00e1ra virrad\u00f3ra, Indon\u00e9zi\u00e1ban hat\u00f3s\u00e1gilag szab\u00e1lyozz\u00e1k az alapvet\u0151 \u00e9lelmiszerek \u00e1r\u00e1t, a F\u00fcl\u00f6p-szigeteki eg\u00e9szs\u00e9g\u00fcgyi hat\u00f3s\u00e1gok otthonmarad\u00e1sra sz\u00f3l\u00edtott\u00e1k fel a lakoss\u00e1got, Malajzi\u00e1ban pedig r\u00e9szleges karant\u00e9nt vezettek be.\nSza\u00fad-Ar\u00e1bia a G20 orsz\u00e1gcsoport \"rendk\u00edv\u00fcli virtu\u00e1lis cs\u00facstal\u00e1lkoz\u00f3j\u00e1t\" tervezi j\u00f6v\u0151 h\u00e9tre, hogy megvitathass\u00e1k az \u00faj t\u00edpus\u00fa koronav\u00edrus-j\u00e1rv\u00e1ny elleni int\u00e9zked\u00e9sek \u00f6sszehangol\u00e1s\u00e1t. Sza\u00fad-Ar\u00e1bi\u00e1b\u00f3l eddig 171 fert\u0151z\u00f6ttet jelentettek.\nA kubai korm\u00e1ny meger\u0151s\u00edtette az els\u0151 hal\u00e1lesetet: egy 61 \u00e9ves olasz turista hal\u00e1l\u00e1t okozta a v\u00edrus.\nAz \u00faj koronav\u00edrus-j\u00e1rv\u00e1ny sz\u00e9tzil\u00e1lhatja Fekete-Afrika egy\u00e9bk\u00e9nt is t\u00falterhelt k\u00f6zeg\u00e9szs\u00e9g\u00fcgyi szolg\u00e1latait - figyelmeztetett az Eg\u00e9szs\u00e9g\u00fcgyi Vil\u00e1gszervezet (WHO). A t\u00e9rs\u00e9g legt\u00f6bb orsz\u00e1g\u00e1ban az ut\u00f3bbi napokban jelent meg a Covid-19 fert\u0151z\u00e9s.\n\n\nMTI 2020. m\u00e1rcius 18.\n\n"}]