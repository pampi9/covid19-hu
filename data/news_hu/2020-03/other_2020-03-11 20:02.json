[{"date": "2020-03-11 20:02", "url": "https://koronavirus.gov.hu/cikkek/who-vilagjarvanynak-minositette-koronavirus-fertozest", "h1": "A WHO\u00a0vil\u00e1gj\u00e1rv\u00e1nynak min\u0151s\u00edtette a koronav\u00edrus-fert\u0151z\u00e9st", "body": "\nT\u00f6bb kontinensre kiterjed\u0151\u00a0vil\u00e1gj\u00e1rv\u00e1nynak, azaz pand\u00e9mi\u00e1nak min\u0151s\u00edtette a K\u00edn\u00e1b\u00f3l kiindult COVID-19 koronav\u00edrus-fert\u0151z\u00e9st szerd\u00e1n az Eg\u00e9szs\u00e9g\u00fcgyi Vil\u00e1gszervezet (WHO). Olaszorsz\u00e1gban az elm\u00falt huszonn\u00e9gy \u00f3r\u00e1ban csaknem k\u00e9tsz\u00e1zzal, 827-re emelkedett a fert\u0151z\u00e9s hal\u00e1los \u00e1ldozatainak a sz\u00e1ma.\n\nB\u00e1r kor\u00e1bban Tedrosz Adamon Gebrejeszusz, a WHO f\u0151igazgat\u00f3ja azt hangoztatta, hogy a j\u00e1rv\u00e1nyt meg lehet f\u00e9kezni, szerd\u00e1ra a szervezet adatai szerint t\u00f6bb mint 110 ezer ember fert\u0151z\u0151d\u00f6tt meg a SARS-Co-2 v\u00edrussal, \u00e9s t\u00f6bb mint n\u00e9gyezren haltak meg vil\u00e1gszerte.\n\"A WHO \u00e9jjel-nappal \u00e9rt\u00e9keli a j\u00e1rv\u00e1nyt. M\u00e9ly aggodalommal t\u00f6lt el minket a v\u00edrus s\u00falyoss\u00e1g\u00e1nak \u00e9s terjed\u00e9s\u00e9nek, illetve a t\u00e9tlens\u00e9gnek a riaszt\u00f3 szintje. Ez\u00e9rt \u00fagy \u00e9rt\u00e9kelt\u00fck, hogy pand\u00e9miak\u00e9nt jellemezhet\u0151 a Covid-19\" - k\u00f6z\u00f6lte sajt\u00f3t\u00e1j\u00e9koztat\u00f3j\u00e1n Tedrosz Adamon Gebrejeszusz.\n\nMint mondta, a K\u00edn\u00e1n k\u00edv\u00fcl \u00e9szlelt fert\u0151z\u00e9sek sz\u00e1ma 13-szoros\u00e1ra emelkedett az ut\u00f3bbi k\u00e9t h\u00e9tben.\nAz ut\u00f3bbi huszonn\u00e9gy \u00f3r\u00e1ban csaknem k\u00e9tsz\u00e1zzal 827-re emelkedett az \u00faj t\u00edpus\u00fa koronav\u00edrus-fert\u0151z\u00e9s (Covid-19) hal\u00e1los \u00e1ldozatainak sz\u00e1ma Olaszorsz\u00e1gban a polg\u00e1ri v\u00e9delmi hat\u00f3s\u00e1g szerda esti t\u00e1j\u00e9koztat\u00f3ja szerint, ek\u00f6zben a diagnosztiz\u00e1lt fert\u0151z\u00f6ttek sz\u00e1ma t\u00f6bb mint k\u00e9tezerrel 12 462-re n\u0151tt.\nA gy\u00f3gyultak sz\u00e1ma valamivel t\u00f6bb mint ezer.\nCsak Lombardi\u00e1ban egy nap alatt 1300 \u00faj fert\u0151z\u00f6ttet regisztr\u00e1ltak. A tartom\u00e1ny korm\u00e1nyz\u00f3ja tov\u00e1bbi szigor\u00edt\u00e1st, a t\u00f6megk\u00f6zleked\u00e9s, a hivatalok \u00e9s az \u00fczletek le\u00e1ll\u00edt\u00e1s\u00e1t szorgalmazta. A korm\u00e1ny a k\u00f6vetkez\u0151 \u00f3r\u00e1kra \u00edg\u00e9rt d\u00f6nt\u00e9st.\nAz emberek 60-70 sz\u00e1zal\u00e9ka megfert\u0151z\u0151dhet, ez\u00e9rt id\u0151t kell nyerni, hogy ne terhel\u0151dj\u00e9k t\u00fal az eg\u00e9szs\u00e9g\u00fcgyi ell\u00e1t\u00f3rendszer - jelentette ki Angela Merkel n\u00e9met kancell\u00e1r szerd\u00e1n Berlinben a koronav\u00edrus-j\u00e1rv\u00e1nyr\u00f3l tartott rendk\u00edv\u00fcli nemzetk\u00f6zi sajt\u00f3t\u00e1j\u00e9koztat\u00f3j\u00e1n. Hangs\u00falyozta: tudom\u00e1sul kell venni, hogy az \u00faj t\u00edpus\u00fa koronav\u00edrus \"meg\u00e9rkezett\" Eur\u00f3p\u00e1ba, \u00e9s ebben a helyzetben a tudom\u00e1ny meg\u00e1llap\u00edt\u00e1sai alapj\u00e1n kell cselekedni a politik\u00e1ban. A tudom\u00e1ny jelenlegi \u00e1ll\u00e1sa szerint az \u00faj v\u00edrus nem kell\u0151en ismert, nincs ellene olt\u00e1s, nincs gy\u00f3gym\u00f3d az \u00e1ltala okozott betegs\u00e9gre, \u00e9s a lakoss\u00e1g 60-70 sz\u00e1zal\u00e9k\u00e1t megfert\u0151zi.\nA hat\u00e1rok lez\u00e1r\u00e1sa nem \u00e1ll\u00edtja meg a koronav\u00edrust, a j\u00e1rv\u00e1nyt m\u00e1shogy, az emberek k\u00f6zrem\u0171k\u00f6d\u00e9s\u00e9vel kell feltart\u00f3ztatni - jelentette ki a n\u00e9met sz\u00f6vets\u00e9gi eg\u00e9szs\u00e9g\u00fcgyi miniszter egy szerdai interj\u00faban. Jens Spahn a Deutschlandfunk n\u00e9met orsz\u00e1gos k\u00f6zszolg\u00e1lati r\u00e1di\u00f3ban r\u00e1mutatott: m\u00e1s m\u00f3dszerre van sz\u00fcks\u00e9g, m\u00e9ghozz\u00e1 arra, hogy minden egyes ember j\u00e1ruljon hozz\u00e1 a j\u00e1rv\u00e1ny lass\u00edt\u00e1s\u00e1hoz a tisztas\u00e1gi el\u0151\u00edr\u00e1sok \u00e9s az \u00f3vint\u00e9zked\u00e9sek betart\u00e1s\u00e1val, legf\u0151k\u00e9ppen a t\u00f6megrendezv\u00e9nyek mell\u0151z\u00e9s\u00e9vel.\nA n\u00e9met hat\u00f3s\u00e1gok szerda reggeli \u00f6sszes\u00edt\u00e9se szerint orsz\u00e1gszerte 1542 fert\u0151z\u00e9st tartottak sz\u00e1mon, ez 209 esettel meghaladja az el\u0151z\u0151 esti 1333-at.\nOrsz\u00e1gos karant\u00e9nt hirdetett az ukr\u00e1n korm\u00e1ny m\u00e1rcius 12. \u00e9s \u00e1prilis 3. k\u00f6z\u00f6tt. A korm\u00e1ny szerdai \u00fcl\u00e9s\u00e9n korl\u00e1toz\u00e1sok bevezet\u00e9s\u00e9t javasolta az olyan t\u00f6megrendezv\u00e9nyeken, ahol k\u00e9tsz\u00e1z vagy ann\u00e1l t\u00f6bb ember vesz r\u00e9szt. Ukrajn\u00e1ban mindeddig egy szem\u00e9lyr\u0151l - egy Csernyivci megyei f\u00e9rfir\u0151l - \u00e1llap\u00edtott\u00e1k meg, hogy koronav\u00edrussal fert\u0151z\u0151d\u00f6tt meg.\nRom\u00e1ni\u00e1ban betiltott\u00e1k szerd\u00e1n a sz\u00e1zf\u0151sn\u00e9l nagyobb gy\u00fclekez\u00e9sek, rendezv\u00e9nyek szervez\u00e9s\u00e9t az\u00e9rt, hogy hat\u00e9konyabb legyen a koronav\u00edrus terjed\u00e9se elleni k\u00fczdelem. Err\u0151l Raed Arafat, a bel\u00fcgyminiszt\u00e9rium katasztr\u00f3fav\u00e9delmi \u00e1llamtitk\u00e1ra besz\u00e9lt. K\u00f6z\u00f6lte, hogy a tilt\u00e1s valamennyi kultur\u00e1lis, tudom\u00e1nyos, vall\u00e1si, sport- \u00e9s sz\u00f3rakoz\u00e1si rendezv\u00e9nyre \u00e9rv\u00e9nyes. A tilt\u00e1s egyel\u0151re m\u00e1rcius 31-ig van hat\u00e1lyban. Arafat azt is bejelentette, hogy hat h\u00f3napra felf\u00fcggesztett\u00e9k a koronav\u00edrus-j\u00e1rv\u00e1ny kezel\u00e9s\u00e9ben haszn\u00e1lt gy\u00f3gyszerek \u00e9s orvosi eszk\u00f6z\u00f6k exportj\u00e1t. Jelenleg 32 fert\u0151z\u00f6tt embert tartanak nyilv\u00e1n Rom\u00e1ni\u00e1ban, miut\u00e1n szerd\u00e1n h\u00e1rom \u00fajabb fert\u0151z\u00e9st jelentettek.\nA Covid-19-fert\u0151z\u00e9s terjed\u00e9s\u00e9t megel\u0151z\u0151 int\u00e9zked\u00e9sk\u00e9nt Lengyelorsz\u00e1gban felf\u00fcggesztik az oktat\u00e1st az als\u00f3-, k\u00f6z\u00e9p- \u00e9s fels\u0151fok\u00fa tanint\u00e9zm\u00e9nyekben egyar\u00e1nt - jelentette be Mateusz Morawiecki korm\u00e1nyf\u0151. Piotr Glinski korm\u00e1nyf\u0151helyettes, kultur\u00e1lis \u00e9s \u00f6r\u00f6ks\u00e9gv\u00e9delmi miniszter pedig k\u00f6z\u00f6lte: a korm\u00e1ny \u00fagy d\u00f6nt\u00f6tt, hogy cs\u00fct\u00f6rt\u00f6kt\u0151l felf\u00fcggesztik a kultur\u00e1lis int\u00e9zm\u00e9nyek, k\u00f6zt\u00fck sz\u00ednh\u00e1zak, mozik, m\u00fazeumok, m\u0171v\u00e9szeti iskol\u00e1k olyan rendezv\u00e9nyeit, amelyek k\u00f6z\u00f6ns\u00e9g el\u0151tt zajlanak. Keddt\u0151l szerda reggelig h\u00e1rom \u00fajabb esettel 25-re n\u0151tt a lengyelorsz\u00e1gi fert\u0151z\u00f6ttek sz\u00e1ma.\nT\u00edzre emelkedett Szlov\u00e1ki\u00e1ban az \u00faj t\u00edpus\u00fa koronav\u00edrussal diagnosztiz\u00e1lt emberek sz\u00e1ma - jelentette be a szlov\u00e1k korm\u00e1ny szerdai \u00fcl\u00e9se ut\u00e1n Peter Pellegrini minisztereln\u00f6k, aki emellett jelezte, hogy kabinetje a rendk\u00edv\u00fcli helyzet kihirdet\u00e9s\u00e9re k\u00e9sz\u00fcl. Pellegrini elmondta: ez nem j\u00e1r majd a lakoss\u00e1got \u00e9rint\u0151 utaz\u00e1si korl\u00e1toz\u00e1sokkal, sokkal ink\u00e1bb arr\u00f3l sz\u00f3l, hogy alapot adjon az \u00e1llam sz\u00e1m\u00e1ra a helyzet kezel\u00e9s\u00e9hez sz\u00fcks\u00e9ges k\u00e9szletek biztos\u00edt\u00e1s\u00e1ra.\nId\u0151 el\u0151tt befejezte \u00fcl\u00e9sszak\u00e1t szerd\u00e1n a cseh parlament als\u00f3h\u00e1za, a k\u00e9pvisel\u0151h\u00e1z szerd\u00e1n. Szerda d\u00e9lut\u00e1n a hivatalos kimutat\u00e1s szerint m\u00e1r 67 koronav\u00edrusos fert\u0151z\u00e9st tartottak nyilv\u00e1n Csehorsz\u00e1gban.\nBelgiumban meghalt az els\u0151 h\u00e1rom koronav\u00edrussal fert\u0151z\u00f6tt beteg, 73, 86 \u00e9s 90 \u00e9vesek voltak. Az orsz\u00e1gban a fert\u0151z\u00f6ttek sz\u00e1ma 314.\nA betegs\u00e9gnek m\u00e1r Bulg\u00e1ri\u00e1ban, Alb\u00e1ni\u00e1ban \u00e9s Sv\u00e9dorsz\u00e1gban is van hal\u00e1los \u00e1ldozata.\nHatvanh\u00e1rommal emelkedett az \u00faj t\u00edpus\u00fa koronav\u00edrusban elhunytak sz\u00e1ma Ir\u00e1nban szerd\u00e1ra virrad\u00f3ra, ezzel a j\u00e1rv\u00e1nynak m\u00e1r 354 hal\u00e1los \u00e1ldozata van. A fert\u0151z\u00f6ttek sz\u00e1ma 958-cal emelkedett, \u00e9s el\u00e9rte a kilencezret. A szerencs\u00e9tlens\u00e9gek idej\u00e9n ment\u00e9st is ell\u00e1t\u00f3 Forradalmi G\u00e1rda k\u00f6zl\u00e9se szerint legal\u00e1bb \u00f6t tagjuk kapta el a v\u00edrust. Ali Hamenei ajatollah, Ir\u00e1n legfels\u0151bb vall\u00e1si \u00e9s politikai vezet\u0151je kedden bejelentette, hogy az orsz\u00e1g m\u00e1rt\u00edrnak tekinti a v\u00edrus elleni harcban meghalt orvosokat \u00e9s n\u0151v\u00e9reket.\n\n"}]