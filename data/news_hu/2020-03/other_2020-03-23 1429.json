[{"date": "2020-03-23 14:29", "url": "https://koronavirus.gov.hu/cikkek/lakatos-tibor-vilagszerte-218-magyar-allampolgar-van-karantenban", "h1": "Lakatos Tibor: vil\u00e1gszerte 218 magyar \u00e1llampolg\u00e1r van karant\u00e9nban", "body": "\nEur\u00f3p\u00e1ban 188, a kontinensen k\u00edv\u00fcl pedig tov\u00e1bbi 30 magyar \u00e1llampolg\u00e1r van karant\u00e9nban - k\u00f6z\u00f6lte a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je h\u00e9tf\u0151n online sajt\u00f3t\u00e1j\u00e9koztat\u00f3n.\n\nLakatos Tibor ezredes elmondta, hogy az Eur\u00f3p\u00e1ban l\u00e9v\u0151k k\u00f6z\u00fcl 187-et Ausztri\u00e1ban, egy embert pedig N\u00e9metorsz\u00e1gban k\u00fcl\u00f6n\u00edtettek el.\u00a0\u00a0\u00a0\u00a0\nAz ezredes k\u00e9rd\u00e9sre v\u00e1laszolva kiemelte: folyamatosan \u00e9rkeznek a v\u00e9dekez\u00e9shez sz\u00fcks\u00e9ges sz\u00e1ll\u00edtm\u00e1nyok, alapanyagok az orsz\u00e1gba. Jelenleg biztos\u00edtott az ut\u00e1np\u00f3tl\u00e1s az alapanyagokb\u00f3l, v\u00e9d\u0151eszk\u00f6z\u00f6kb\u0151l - sz\u00f6gezte le.\u00a0\u00a0\u00a0\u00a0 A kij\u00e1r\u00e1si tilalommal kapcsolatos k\u00e9rd\u00e9sre elmondta: folyamatosan \u00e9rt\u00e9kelik a helyzetet, \u00e9s azt, hogy az eg\u00e9sz orsz\u00e1g nem 14 nap alatt esik majd \u00e1t a fert\u0151z\u00f6tts\u00e9gen, hanem ez elh\u00faz\u00f3dik. Mint mondta, alaposan m\u00e9rlegelni kell, mikor vezetnek be korl\u00e1toz\u00f3 int\u00e9zked\u00e9seket, \u00e9s ezek az int\u00e9zked\u00e9sek mikor v\u00e1lnak kik\u00e9nyszer\u00edthetetlenn\u00e9, betarthatatlann\u00e1, az \u00e1llampolg\u00e1rok \u00e9let\u00e9t s\u00falyosan befoly\u00e1sol\u00f3v\u00e1, amely m\u00e1r nincs ar\u00e1nyban a v\u00edrus terjed\u00e9s\u00e9vel.\u00a0\u00a0\u00a0\u00a0\n\nLakatos Tibor k\u00e9rd\u00e9sre elmondta azt is, ha g\u00f3cpontok alakulnak ki, akkor korl\u00e1tozni kell majd az emberek mozg\u00e1s\u00e1t, olyan eszk\u00f6z\u00f6kkel, amelyek ar\u00e1nyban \u00e1llnak a fert\u0151z\u00e9s elleni k\u00fczdelemmel \u00e9s a lakoss\u00e1g ell\u00e1t\u00e1s\u00e1t nem vesz\u00e9lyeztetik.\u00a0\u00a0\u00a0\u00a0\nA boltokkal kapcsolatos korl\u00e1toz\u00e1sokr\u00f3l sz\u00f3lva azt mondta, a jelenlegi korl\u00e1toz\u00e1s elegend\u0151nek t\u0171nik, de ha komolyabb int\u00e9zked\u00e9seket kell bevezetni, akkor ezekhez fogj\u00e1k igaz\u00edtani a boltok nyitva tart\u00e1s\u00e1t. B\u00e1rmilyen rendk\u00edv\u00fcli helyzet k\u00f6vetkezik be, a lakoss\u00e1g ell\u00e1t\u00e1st biztos\u00edtani kell, \u00e9s ezt biztos\u00edtani fogjuk - sz\u00f6gezte le.\u00a0\u00a0\u00a0\u00a0\nAzzal kapcsolatban, hogy Polg\u00e1r polg\u00e1rmestere r\u00e9szleges kij\u00e1r\u00e1si tilalmat rendelt el, az ezredes elmondta: a polg\u00e1rmestereknek minden ilyen int\u00e9zked\u00e9s el\u0151tt szakemberek v\u00e9lem\u00e9ny\u00e9t kellene kik\u00e9rni, hogy a korl\u00e1toz\u00e1s val\u00f3ban az el\u00e9rni k\u00edv\u00e1nt c\u00e9lt szolg\u00e1lja-e.\u00a0\u00a0\u00a0\u00a0\nBesz\u00e1molt arr\u00f3l is, hogy a rend\u0151rs\u00e9g csal\u00e1s miatt 11, r\u00e9mh\u00edrterjeszt\u00e9s miatt 14, k\u00f6zvesz\u00e9llyel fenyeget\u00e9s miatt pedig 12 emberrel szemben ind\u00edtott elj\u00e1r\u00e1st a koronav\u00edrus-j\u00e1rv\u00e1nnyal \u00f6sszef\u00fcgg\u0151 \u00fcgyekben. Kiemelte: az Orsz\u00e1ggy\u0171l\u00e9s el\u0151tt van a t\u00f6rv\u00e9nyjavaslat, amely szigor\u00edtan\u00e1 a r\u00e9mh\u00edrterjeszt\u00e9s b\u00fcntet\u00e9s\u00e9t.\u00a0\u00a0\u00a0\u00a0\nFolytatj\u00e1k az \u00fczletek nyitvatart\u00e1s\u00e1val kapcsolatos ellen\u0151rz\u00e9seket is, eddig 24 szem\u00e9llyel szemben szab\u00e1lys\u00e9rt\u00e9si elj\u00e1r\u00e1st ind\u00edtottak, 14 esetben helysz\u00edni b\u00edrs\u00e1got szabtak ki.\u00a0\u00a0\u00a0\u00a0\nA rend\u0151r\u00f6k a hat\u00e1rokon t\u00f6bb mint n\u00e9gyezer emberrel szemben rendelt\u00e9k el a hat\u00f3s\u00e1gi h\u00e1zi karant\u00e9nt, ezeket 22,5 ezerszer ellen\u0151rizt\u00e9k, \u00e9s sz\u00e1z emberrel szemben a hat\u00f3s\u00e1gi h\u00e1zi karant\u00e9n szab\u00e1lyainak megs\u00e9rt\u00e9se miatt kellett szab\u00e1lys\u00e9rt\u00e9si feljelent\u00e9st tenni\u00fck.\u00a0\u00a0\u00a0\u00a0 Elmondta azt is, a d\u00e9lel\u0151tti adatok alapj\u00e1n k\u00fcl\u00f6n\u00f6sebb fennakad\u00e1s nincs a hat\u00e1r\u00e1tkel\u0151k\u00f6n. Szem\u00e9lyforgalomban Parassapuszt\u00e1n\u00e1l, Sopronn\u00e1l \u00e9s Csan\u00e1dpalot\u00e1n\u00e1l kell kisebb fennakad\u00e1sra sz\u00e1m\u00edtani, teherforgalomban pedig Rajk\u00e1n\u00e1l, \u00c1rt\u00e1ndn\u00e1l \u00e9s Csengersim\u00e1n\u00e1l a bel\u00e9p\u0151, Sopronn\u00e1l \u00e9s Nagylakn\u00e1l a kil\u00e9p\u0151 forgalomban van egy\u00f3r\u00e1s v\u00e1rakoz\u00e1s.\n\u00a0\n\nMTI 2020. m\u00e1rcius 23.\n\n"}]