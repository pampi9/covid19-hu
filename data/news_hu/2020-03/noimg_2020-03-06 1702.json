[{"date": "2020-03-06 17:02", "url": "https://koronavirus.gov.hu/cikkek/operativ-torzs-magyarorszagon-eddig-negy-kulfoldit-diagnosztizaltak-fertozessel", "h1": "Operat\u00edv T\u00f6rzs: Magyarorsz\u00e1gon eddig n\u00e9gy k\u00fclf\u00f6ldit diagnosztiz\u00e1ltak fert\u0151z\u00e9ssel", "body": "\nMagyarorsz\u00e1gon eddig n\u00e9gy k\u00fclf\u00f6ldi \u00e1llampolg\u00e1rt diagnosztiz\u00e1ltak koronav\u00edrus-fert\u0151z\u00e9ssel, egyedi esetekr\u0151l van sz\u00f3, a c\u00e9l a csoportos megbeteged\u00e9sek kialakul\u00e1s\u00e1nak megakad\u00e1lyoz\u00e1sa - jelentette be a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki, budapesti \u00fcl\u00e9se ut\u00e1ni sajt\u00f3t\u00e1j\u00e9koztat\u00f3n a t\u00f6rzs vezet\u0151je.\n\nLakatos Tibor elmondta: h\u00e1rom ir\u00e1ni \u00e1llampolg\u00e1r \u00e9s egy brit f\u00e9rfi van a fert\u0151z\u00f6ttek k\u00f6z\u00f6tt; el\u0151bbiek Budapesten, a Szent L\u00e1szl\u00f3 k\u00f3rh\u00e1zban, a negyedik fert\u0151z\u00f6tt a debreceni Ken\u00e9zy Gyula k\u00f3rh\u00e1zban van. Ismertette: valamennyi k\u00f6rnyez\u0151 orsz\u00e1gban megjelent a koronav\u00edrus, Ausztri\u00e1ban 43, Horv\u00e1torsz\u00e1gban 11, Rom\u00e1ni\u00e1ban 6 fert\u0151z\u00f6tt van, Csehorsz\u00e1gban 12, Szlov\u00e1ki\u00e1ban \u00e9s Lengyelorsz\u00e1gban 1-1 ember fert\u0151z\u0151d\u00f6tt meg. Szl\u00e1vik J\u00e1nos, a D\u00e9l-pesti Centrumk\u00f3rh\u00e1z - Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa elmondta: az egyik ir\u00e1ni egyetemista enyhe t\u00fcneteket mutat, a m\u00e1sik sokat k\u00f6h\u00f6g\u00f6tt, de m\u00e1r j\u00f3l van, a bar\u00e1tn\u0151je v\u00e1rhat\u00f3an m\u00e9g sok\u00e1ig k\u00f3rh\u00e1zban marad, m\u00edg a debreceni k\u00f3rh\u00e1zban \u00e1polt f\u00e9rfinek cs\u00fct\u00f6rt\u00f6k\u00f6n vesek\u00e1rosod\u00e1sra utal\u00f3 t\u00fcnetei voltak, ez\u00e9rt inf\u00fazi\u00f3s kezel\u00e9st kapott.\nForr\u00e1s: MTI\n\n"}]