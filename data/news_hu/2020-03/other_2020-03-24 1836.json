[{"date": "2020-03-24 18:36", "url": "https://koronavirus.gov.hu/cikkek/postakon-alkalmazzak-majd-pin-kod-nelkuli-erinteses-fizetesek-15-ezres-hatarat", "h1": "A post\u00e1kon is alkalmazz\u00e1k majd a PIN-k\u00f3d n\u00e9lk\u00fcli \u00e9rint\u00e9ses fizet\u00e9sek 15 ezres hat\u00e1r\u00e1t", "body": "\nA koronav\u00edrus-j\u00e1rv\u00e1ny terjed\u00e9se miatt hozott korm\u00e1nyzati int\u00e9zked\u00e9sek egyike, hogy az egy\u00e9rint\u00e9ssel t\u00f6rt\u00e9n\u0151 bankk\u00e1rty\u00e1s fizet\u00e9s \u00e9rt\u00e9khat\u00e1ra a jelenlegi 5 ezer forintr\u00f3l 15 ezer forintra emelkedik \u00e1prilis 15-t\u0151l. Az int\u00e9zked\u00e9shez a Magyar Posta is alkalmazkodik.\n\nA post\u00e1kon jelenleg sincs sz\u00fcks\u00e9g \u00f6tezer forint alatt a PIN-k\u00f3d megad\u00e1s\u00e1ra a bankk\u00e1rty\u00e1s fizet\u00e9sek eset\u00e9ben, \u00e1prilis 15-t\u0151l pedig a megemelt limit lesz \u00e9rv\u00e9nyes.\nK\u00f6z\u00f6lt\u00e9k: a limitemel\u00e9s nem csup\u00e1n a csekkbefizet\u00e9sn\u00e9l, hanem m\u00e1s postai bankk\u00e1rty\u00e1s v\u00e1s\u00e1rl\u00e1si tranzakci\u00f3n\u00e1l is \u00e9rv\u00e9nyes lesz, \u00edgy lev\u00e9l- \u00e9s csomagfelad\u00e1s eset\u00e9n is, csomagk\u00e9zbes\u00edt\u0151kn\u00e9l valamint a csekk- \u00e9s csomagautomat\u00e1kn\u00e1l is.\nFelh\u00edvt\u00e1k a figyelmet arra, hogy a postai termin\u00e1lokon ind\u00edtott k\u00e9szp\u00e9nzfelv\u00e9telre nem vonatkozik a limitemel\u00e9s, ebben az esetben tov\u00e1bbra is sz\u00fcks\u00e9ges a PIN-k\u00f3d megad\u00e1sa.\nA termin\u00e1lok limitbe\u00e1ll\u00edt\u00e1s\u00e1t a posta banki partnere fogja elv\u00e9gezni, hogy \u00e1prilis 15-t\u0151l a postai kezel\u00e9sben l\u00e9v\u0151 mintegy 9 000 POS termin\u00e1lon is \u00e9rv\u00e9nyes legyen a 15 ezer forintos limit - \u00edrt\u00e1k.\n\n\nMTI 2020. m\u00e1rcius 24.\n\n"}]