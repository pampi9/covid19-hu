[{"date": "2020-03-29 10:53", "url": "https://koronavirus.gov.hu/cikkek/csak-most-jon-neheze", "h1": "Csak most j\u00f6n a neheze!", "body": "\nA koronav\u00edrus-j\u00e1rv\u00e1ny neheze csak most j\u00f6n, amikor a csoportos megbeteged\u00e9sek szakasz\u00e1t minden bizonnyal felv\u00e1ltj\u00e1k a t\u00f6meges megbeteged\u00e9sek\u00e9 - mondta a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\nD\u00f6m\u00f6t\u00f6r Csaba al\u00e1h\u00fazta, egy\u00e1ltal\u00e1n nem mindegy, hogy a megbeteged\u00e9sek sz\u00e1m\u00e1nak emelked\u00e9se milyen hamar \u00e9s milyen intenzit\u00e1ssal k\u00f6vetkezik be. A korm\u00e1ny c\u00e9lja, hogy lass\u00edtsa a v\u00edrus terjed\u00e9s\u00e9t, hogy az eg\u00e9szs\u00e9g\u00fcgyi rendszer ne terhel\u0151dj\u00f6n t\u00fal - tette hozz\u00e1.\nKiemelte, \u00e9rezhet\u0151en lelassult az \u00e9let a szombaton hat\u00e1lyba l\u00e9pett kij\u00e1r\u00e1si korl\u00e1toz\u00e1s hat\u00e1s\u00e1ra.\n\nAz \u00e1llamtitk\u00e1r k\u00fcl\u00f6n felh\u00edvta a figyelmet arra, hogy az id\u0151seknek a v\u00e1s\u00e1rl\u00e1sra rendelkez\u00e9sre \u00e1ll\u00f3 id\u0151s\u00e1v nem k\u00f6nny\u00edt\u00e9s, hanem \u00fajabb sz\u00fcks\u00e9ges szigor\u00edt\u00e1s. Elmondta, a korm\u00e1nynak tov\u00e1bbra is az a tiszteletteljes k\u00e9r\u00e9se, hogy az id\u0151sek maradjanak otthon, az \u00e9lelmiszerek \u00e9s gy\u00f3gyszerek beszerz\u00e9s\u00e9t csal\u00e1dtagjaikt\u00f3l, vagy az \u00f6nkorm\u00e1nyzatt\u00f3l k\u00e9rj\u00e9k, a boltokban biztos\u00edtott 9 \u00e9s 12 \u00f3ra k\u00f6z\u00f6tti id\u0151s\u00e1vot pedig csak utols\u00f3 lehet\u0151s\u00e9gk\u00e9nt vegy\u00e9k ig\u00e9nybe.\n\"A legnagyobb tisztelettel vagyunk azon honfit\u00e1rsaink ir\u00e1nt, akik \u00e9vtizedeken kereszt\u00fcl a h\u00e1tukon vitt\u00e9k ezt az orsz\u00e1got, higgy\u00e9k el, hogy ezek az int\u00e9zked\u00e9sek az \u0151 v\u00e9delm\u00fckben sz\u00fclettek\" \u2013 fogalmazott.\nD\u00f6m\u00f6t\u00f6r Csaba szerint nincs ember az orsz\u00e1gban, akinek az \u00e9let\u00e9t ne \u00e9rinten\u00e9 ez a j\u00e1rv\u00e1ny, a szab\u00e1lyok betart\u00e1sa \u00f3ri\u00e1si t\u00fcrelmet ig\u00e9nyel.\n\"Magyarok milli\u00f3it illeti k\u00f6sz\u00f6net, akik rendk\u00edv\u00fcli fegyelmezetts\u00e9get mutatnak ezekben a napokban, emellett k\u00fcl\u00f6n elismer\u00e9s illeti azokat, akik hivat\u00e1sukban \u00e1llnak helyt \u00e9s k\u00fczdenek a v\u00edrus ellen\" - jelentette ki.\nA korm\u00e1ny k\u00e9pvisel\u0151je sz\u00f3lt arr\u00f3l is, a neh\u00e9zs\u00e9gek mellett ezek az \u00f6sszefog\u00e1s napjai is. \"Sokf\u00e9l\u00e9t gondolunk a vil\u00e1gr\u00f3l, de most mind egy haj\u00f3ban evez\u00fcnk, amelyre az van \u00edrva, hogy k\u00fczdelem a j\u00e1rv\u00e1ny ellen\" - fogalmazott, majd hozz\u00e1tette, \"akkor lehet\u00fcnk t\u00fal ezen, ha mind egy ir\u00e1nyba evez\u00fcnk \u00e9s ebb\u0151l a szempontb\u00f3l minden evez\u0151csap\u00e1s sz\u00e1m\u00edt\".\nD\u00f6m\u00f6t\u00f6r Csaba eml\u00e9keztetett, az Orsz\u00e1ggy\u0171l\u00e9s h\u00e9tf\u0151n d\u00f6nt a vesz\u00e9lyhelyzet alatt hozott int\u00e9zked\u00e9sek meghosszabb\u00edt\u00e1s\u00e1r\u00f3l, amire ak\u00e1r m\u00e1r a m\u00falt h\u00e9ten is sor ker\u00fclhetett volna, ha azt az ellenz\u00e9k nem akad\u00e1lyozza.\nKiemelte, a korm\u00e1ny rendk\u00edv\u00fcli int\u00e9zked\u00e9sei minden m\u00e1s h\u00edresztel\u00e9ssel ellent\u00e9tben csak a j\u00e1rv\u00e1ny megel\u0151z\u00e9s\u00e9re, felsz\u00e1mol\u00e1s\u00e1ra, illetve a k\u00e1ros gazdas\u00e1gi k\u00f6vetkezm\u00e9nyek elh\u00e1r\u00edt\u00e1s\u00e1ra vonatkozhatnak. Megism\u00e9telte, az\u00e9rt nem szerepel d\u00e1tum a rendk\u00edv\u00fcli int\u00e9zked\u00e9sek hat\u00e1ridej\u00e9re, mert nincs ember, aki most meg tudn\u00e1 mondani, hogy h\u00e1ny h\u00f3napos k\u00fczdelemre kell berendezkedni.\nAz \u00e1llamtitk\u00e1r csal\u00f3d\u00e1sk\u00e9nt \u00e9rt\u00e9kelte a baloldali ellenz\u00e9k hozz\u00e1\u00e1ll\u00e1s\u00e1t, szerinte ugyanis \u0151k \u00fagy viselkednek, mintha nem ismert\u00e9k volna fel, hogy most azoknak is egy\u00fctt kell m\u0171k\u00f6dni\u00fck, akik egy\u00e9bk\u00e9nt kem\u00e9ny vit\u00e1ban \u00e1llnak egym\u00e1ssal.\nD\u00f6m\u00f6t\u00f6r Csaba arra k\u00e9rte az ellenz\u00e9ket, csatlakozzanak a korm\u00e1nyhoz, a belpolitikai vit\u00e1k megv\u00e1rj\u00e1k \u0151ket, a j\u00e1rv\u00e1ny ugyanis teljesen k\u00f6z\u00f6mb\u00f6s azokkal szemben. Furcs\u00e1nak \u00e9s szomor\u00fanak nevezte, hogy amikor az eg\u00e9sz orsz\u00e1g egy l\u00e1thatatlan ellens\u00e9g ellen k\u00fczd, akkor a Jobbik korm\u00e1nyellenes telefonh\u00edv\u00e1sokat futtat az orsz\u00e1g minden pontj\u00e1n.\nHangs\u00falyozta, b\u00fcszke arra, hogy politikai k\u00f6z\u00f6ss\u00e9g\u00fck tagjai k\u00f6z\u00fcl nagyon sokan szervezik az id\u0151sek megseg\u00edt\u00e9s\u00e9t, m\u00e9g ha ezekben a napokban ezt nem is verik nagy dobra.\nAz \u00e1llamtitk\u00e1r elmondta, a kabinet els\u0151dleges c\u00e9lja az ember\u00e9letek v\u00e9delm\u00e9n t\u00fal a munkahelyek v\u00e9delme, ez\u00e9rt is d\u00f6nt\u00f6tt a hitelt\u00f6rleszt\u00e9sek \u00e9s bizonyos munkaad\u00f3k j\u00e1rul\u00e9kainak felf\u00fcggeszt\u00e9s\u00e9r\u0151l \u00e9s 80 ezer kisv\u00e1llalkoz\u00e1s \u00e1tal\u00e1nyad\u00f3j\u00e1nak elenged\u00e9s\u00e9r\u0151l. Ezek az int\u00e9zked\u00e9sek m\u00e1r most t\u00f6bb sz\u00e1zezer csal\u00e1dnak ny\u00fajtanak seg\u00edts\u00e9get, de v\u00e1rhat\u00f3k tov\u00e1bbi int\u00e9zked\u00e9sek is a t\u00f6meges munkan\u00e9lk\u00fclis\u00e9g elker\u00fcl\u00e9se \u00e9rdek\u00e9ben - fejtette ki.\nD\u00f6m\u00f6t\u00f6r Csaba besz\u00e9lt arr\u00f3l is, a korm\u00e1ny minden k\u00f6vet megmozgat az\u00e9rt, hogy elegend\u0151 eszk\u00f6z \u00e1lljon rendelkez\u00e9sre az eg\u00e9szs\u00e9g\u00fcgyben.\nEml\u00e9keztetett, szombaton 27 tonna felszerel\u00e9s \u00e9rkezett K\u00edn\u00e1b\u00f3l, vas\u00e1rnap pedig 3 milli\u00f3 maszkot fogadnak. Ezek az eszk\u00f6z\u00f6k els\u0151sorban az eg\u00e9szs\u00e9g\u00fcgyi dolgoz\u00f3k v\u00e9delm\u00e9t szolg\u00e1lj\u00e1k, akik a j\u00e1rv\u00e1ny frontvonal\u00e1ban dolgoznak \u2013 k\u00f6z\u00f6lte.\nA kabinet k\u00e9pvisel\u0151je elmondta, arr\u00f3l is d\u00f6nt\u00f6ttek, hogy h\u00e9tf\u0151t\u0151l k\u00f3rh\u00e1zparancsnoki rendszer l\u00e9p \u00e9letbe az int\u00e9zm\u00e9nyek hat\u00e9kony k\u00e9szletgazd\u00e1lkod\u00e1sa \u00e9rdek\u00e9ben, az eg\u00e9szs\u00e9g\u00fcgyi dolgoz\u00f3k pedig ingyen utazhatnak a helyk\u00f6zi k\u00f6zleked\u00e9sben.\n\n"}]