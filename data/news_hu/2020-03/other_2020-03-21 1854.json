[{"date": "2020-03-21 18:54", "url": "https://koronavirus.gov.hu/cikkek/orszagos-tisztifoorvos-mindent-meg-kell-tenni-jarvany-lassitasaert", "h1": " Orsz\u00e1gos tisztif\u0151orvos: mindent meg kell tenni a j\u00e1rv\u00e1ny lass\u00edt\u00e1s\u00e1\u00e9rt!", "body": "\nA csoportos megbeteged\u00e9sek sz\u00e1ma n\u00f6vekszik, ezek r\u00f6vid id\u0151n bel\u00fcl t\u00f6megess\u00e9 v\u00e1lhatnak, ez\u00e9rt mindent meg kell tenni a j\u00e1rv\u00e1ny lass\u00edt\u00e1s\u00e1\u00e9rt, hogy elh\u00fazzuk a j\u00e1rv\u00e1nyg\u00f6rb\u00e9t - k\u00f6z\u00f6lte az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\nAz elm\u00falt 24 \u00f3r\u00e1ban tov\u00e1bbi 18 embern\u00e9l mutatt\u00e1k ki a koronav\u00edrus-fert\u0151z\u00e9st, az\u00a0igazoltan fert\u0151z\u00f6ttek sz\u00e1m\u00e1nak n\u00f6veked\u00e9s\u00e9vel p\u00e1rhuzamosan n\u0151 a mintav\u00e9telek sz\u00e1ma. A csoportos megbeteged\u00e9sek sz\u00e1ma n\u00f6vekszik, ezek r\u00f6vid id\u0151n bel\u00fcl t\u00f6megess\u00e9 v\u00e1lhatnak, ez\u00e9rt mindent meg kell tenni a j\u00e1rv\u00e1ny lass\u00edt\u00e1s\u00e1\u00e9rt, hogy elh\u00fazzuk a j\u00e1rv\u00e1nyg\u00f6rb\u00e9t. Egy l\u00e9g\u00fati, cseppfert\u0151z\u0151d\u00e9ssel terjed\u0151 j\u00e1rv\u00e1nyt nem lehet akad\u00e1lyozni, de a terjed\u00e9s\u00e9t lehet lass\u00edtani, ha mindenki betartja a meghozott \u00f3vint\u00e9zked\u00e9seket: nem megy k\u00f6z\u00f6ss\u00e9gbe \u00e9s lehet\u0151s\u00e9g szerint otthon marad.\nMagyarorsz\u00e1gon az elm\u00falt 24 \u00f3r\u00e1ban 103-ra emelkedett a regisztr\u00e1lt fert\u0151z\u00f6ttek sz\u00e1ma, n\u00e9gyen belehaltak a betegs\u00e9gbe. Mindannyiuk m\u00e1s, kr\u00f3nikus betegs\u00e9gben is szenvedett. Jelenleg hat embert \u00e1polnak s\u00falyos \u00e1llapotban az intenz\u00edv oszt\u00e1lyon.\n\u00a0 A figyelem k\u00f6z\u00e9ppontj\u00e1ban tov\u00e1bbra is az id\u0151s emberek vannak, hiszen az \u0151 v\u00e9delm\u00fck kiemelten fontos.\u00a0 Mindenki elkaphatja a betegs\u00e9get, hiszen m\u00e1r az eg\u00e9sz orsz\u00e1g ter\u00fclet\u00e9r\u0151l vannak megbeteged\u00e9sek, de az id\u0151sek, m\u00e1s alapbetegs\u00e9gekben szenved\u0151k immunrendszere kev\u00e9sb\u00e9 tudja felvenni a harcot a v\u00edrussal. Minden olyan eszk\u00f6zt be kell vetni, ami az immunrendszert er\u0151s\u00edti: lehet otthon torn\u00e1zni, \u00e9s eg\u00e9szs\u00e9ges, vitamind\u00fas t\u00e1pl\u00e1lkoz\u00e1s aj\u00e1nlott.\n\n\u00a0\u00a0K\u00e9rd\u00e9sre v\u00e1laszolva M\u00fcller\u00a0Cec\u00edlia, orsz\u00e1gos tisztif\u0151orvos elmondta, lehets\u00e9ges, hogy vannak olyanok, akik m\u00e1r enyhe t\u00fcnetekkel \u00e1testek a koronav\u00edrus-fert\u0151z\u00e9sen, hiszen az esetek 80 sz\u00e1zal\u00e9k\u00e1ban enyhe t\u00fcnetekkel zajlik a betegs\u00e9g. Magyarorsz\u00e1gon is folynak modellsz\u00e1m\u00edt\u00e1sok arra vonatkoz\u00f3an, hogy a j\u00e1rv\u00e1ny mikor \u00e9rhet v\u00e9get, azonban nem lehet a k\u00fcl\u00f6nb\u00f6z\u0151 orsz\u00e1gok \u00f6sszehason\u00edtani, a j\u00e1rv\u00e1ny terjed\u00e9se \u00e9s lefoly\u00e1sa minden orsz\u00e1gban m\u00e1s \u00e9s m\u00e1s, \u00edgy k\u00f6vetkeztet\u00e9seket sem lehet azokb\u00f3l levonni. Egyben azt k\u00e9rte, hogy a k\u00fcl\u00f6nb\u00f6z\u0151 \u00fcd\u00fcl\u0151helyeken se csoportosuljanak az emberek.\n\u00a0\u00a0\u00a0\u00a0M\u00fcller\u00a0Cec\u00edlia k\u00f6z\u00f6lte, valamennyi laborvizsg\u00e1latot elv\u00e9geznek megbeteged\u00e9sgyan\u00fa eset\u00e9n, ezen t\u00fal a j\u00e1rv\u00e1ny\u00fcgyi kutat\u00e1si tev\u00e9kenys\u00e9get k\u00f6vet\u0151en - a szakma szab\u00e1lyai szerint - megt\u00f6rt\u00e9nik a kontaktok kutat\u00e1sa, \u00e9s ott is elv\u00e9gzik a laborvizsg\u00e1latot. Ezzel kapcsolatban elmondta, a Nemzeti N\u00e9peg\u00e9szs\u00e9g\u00fcgyi K\u00f6zpont laborat\u00f3rium\u00e1n k\u00edv\u00fcl az orsz\u00e1gban h\u00e9t helyen v\u00e9geznek ilyen t\u00edpus\u00fa laborvizsg\u00e1latokat.\u00a0Azzal kapcsolatban, hogy t\u00f6bb k\u00f3rh\u00e1zban is \u00fagy rendelkeztek, hogy az apa nem lehet jelen a sz\u00fcl\u00e9sn\u00e9l, a szakember elmondta, az eg\u00e9szs\u00e9g\u00fcgyi int\u00e9zm\u00e9nyek hozhatnak erre vonatkoz\u00f3 tilt\u00f3 int\u00e9zked\u00e9st.\n\u00a0\u00a0\u00a0\u00a0Lakatos Tibor, az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je elmondta, folyamatosak a besz\u00e1ll\u00edt\u00e1sok a v\u00e9d\u0151felszerel\u00e9sek gy\u00e1rt\u00e1s\u00e1hoz sz\u00fcks\u00e9ges alapanyagokb\u00f3l, a j\u00f6v\u0151 h\u00e9tt\u0151l v\u00e1rj\u00e1k K\u00edn\u00e1b\u00f3l azokat a sz\u00e1ll\u00edt\u00e1sokat, amelyek a v\u00e9dekez\u00e9shez sz\u00fcks\u00e9gesek.\nMTI\n\n"}]