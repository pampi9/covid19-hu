[{"date": "2020-03-11 20:59", "url": "https://koronavirus.gov.hu/cikkek/lehetseges-korhazi-karantennak-elokeszitik-kutvolgyi-tombot", "h1": "Lehets\u00e9ges k\u00f3rh\u00e1zi karant\u00e9nnak el\u0151k\u00e9sz\u00edtik a K\u00fatv\u00f6lgyi-t\u00f6mb\u00f6t", "body": "\nA kor\u00e1bbi bejelent\u00e9seknek megfelel\u0151en lehets\u00e9ges karant\u00e9nnak el\u0151k\u00e9sztik a K\u00fatv\u00f6lgyi-t\u00f6mb\u00f6t arra az esetre, ha a D\u00e9l-pesti Centrumk\u00f3rh\u00e1z (Szent L\u00e1szl\u00f3 K\u00f3rh\u00e1z) karant\u00e9nja megtelik. Ez\u00e9rt a tervezettn\u00e9l kor\u00e1bban, m\u00e1r m\u00e1rcius k\u00f6zep\u00e9n elk\u00f6lt\u00f6zik a K\u00fatv\u00f6lgyib\u0151l a Semmelweis Egyetem (SE) III. sz\u00e1m\u00fa belgy\u00f3gy\u00e1szati klinik\u00e1ja.\n\nAz SE honlapj\u00e1n olvashat\u00f3 k\u00f6zlem\u00e9ny szerint az el\u0151rehozott k\u00f6lt\u00f6z\u00e9s oka, hogy a Szent J\u00e1nos-k\u00f3rh\u00e1z K\u00fatv\u00f6lgyi \u00fati telephely\u00e9t j\u00e1rv\u00e1ny\u00fcgyi c\u00e9lra jel\u00f6lte ki a Nemzeti N\u00e9peg\u00e9szs\u00e9g\u00fcgyi K\u00f6zpont. A K\u00fatv\u00f6lgyi t\u00f6mbben m\u0171k\u00f6d\u0151 III. sz\u00e1m\u00fa belgy\u00f3gy\u00e1szati klinika az egyetem \u00fagynevezett bels\u0151 klinikai t\u00f6mbj\u00e9be (a VIII. ker\u00fcleti Szentkir\u00e1lyi utc\u00e1t\u00f3l a nagyk\u00f6r\u00fat fel\u00e9 es\u0151 ter\u00fclet) k\u00f6lt\u00f6zik \u00e1t. A k\u00f6lt\u00f6z\u00e9s alatt a biztons\u00e1gos \u00e9s folyamatos fekv\u0151beteg-ell\u00e1t\u00e1st az egyetem m\u00e1s klinik\u00e1inak bevon\u00e1s\u00e1val biztos\u00edtj\u00e1k.\n\nK\u00f6z\u00f6lt\u00e9k: a j\u00e1r\u00f3beteg-rendel\u00e9s m\u00e1rcius 12. \u00e9s 18. k\u00f6z\u00f6tt sz\u00fcnetel a III. sz. belgy\u00f3gy\u00e1szati klinik\u00e1n, err\u0151l minden \u00e9rintett beteg telefonos \u00fczenetet is kap. A kemoter\u00e1pi\u00e1s kezel\u00e9sek azonban ez id\u0151 alatt is folyamatosak lesznek a bels\u0151 klinikai t\u00f6mb ter\u00fclet\u00e9n.\nA klinika ell\u00e1t\u00e1si ter\u00fclet\u00e9hez tartoz\u00f3 s\u00fcrg\u0151ss\u00e9gi belgy\u00f3gy\u00e1szati eseteket m\u00e1rcius 10-\u00e9t\u0151l az egyetem s\u00fcrg\u0151ss\u00e9gi betegell\u00e1t\u00f3 oszt\u00e1lya fogadja az \u00dcll\u0151i \u00fat 78./A sz\u00e1m alatt. A j\u00e1r\u00f3beteg-szakrendel\u00e9sre el\u0151jegyzetteknek legk\u00e9s\u0151bb m\u00e1rcius 17-\u00e9t\u0151l az egyetem honlapj\u00e1n, a semmelweis.hu oldalon adnak t\u00e1j\u00e9koztat\u00e1st a j\u00e1r\u00f3beteg-fogad\u00e1s rendj\u00e9r\u0151l, telefonon pedig az egyetem k\u00f6zponti sz\u00e1m\u00e1n, a (06/1) 459-1500-on \u00e9rdekl\u0151dhetnek h\u00e9tf\u0151t\u0151l. A III. sz\u00e1m\u00fa belgy\u00f3gy\u00e1szati klinika az \u00e1tk\u00f6lt\u00f6z\u00e9s ut\u00e1n tov\u00e1bbra is v\u00e1ltozatlan kapacit\u00e1ssal m\u0171k\u00f6dik - \u00edrt\u00e1k.\nA k\u00f6zlem\u00e9nyben eml\u00e9keztettek arra, hogy m\u00e1r egy 2018. decemberi korm\u00e1nyhat\u00e1rozat rendelkezett a Semmelweis Egyetem klinik\u00e1inak \u00e1thelyez\u00e9s\u00e9r\u0151l a K\u00fatv\u00f6lgyi \u00fatr\u00f3l, \u00e9s mostanra m\u00e1r csak a most k\u00f6lt\u00f6z\u0151 egys\u00e9g maradt ott.\n\n"}]