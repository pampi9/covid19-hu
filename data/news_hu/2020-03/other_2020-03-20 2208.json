[{"date": "2020-03-20 22:08", "url": "https://koronavirus.gov.hu/cikkek/kormany-az-orszaggyules-tamogatasat-keri-koronavirus-elleni-vedekezesrol-szolo", "h1": "A korm\u00e1ny az Orsz\u00e1ggy\u0171l\u00e9s t\u00e1mogat\u00e1s\u00e1t k\u00e9ri a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslathoz", "body": "\nA korm\u00e1ny nev\u00e9ben Varga Judit igazs\u00e1g\u00fcgyi miniszter p\u00e9nteken beny\u00fajtotta az Orsz\u00e1ggy\u0171l\u00e9snek a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot. A korm\u00e1ny arra k\u00e9ri minden parlamenti p\u00e1rt frakci\u00f3j\u00e1t, hogy t\u00e1mogassa a javaslatot.\n\nA koronav\u00edrus t\u00f6rv\u00e9ny beny\u00fajt\u00e1s\u00e1val a kabinet c\u00e9lja, hogy a korm\u00e1ny \u00e1ltal eddig meghozott int\u00e9zked\u00e9seket az Orsz\u00e1ggy\u0171l\u00e9s meger\u0151s\u00edtse, tov\u00e1bb\u00e1 felhatalmaz\u00e1st adjon a kabinetnek tov\u00e1bbi, a koronav\u00edrus elleni k\u00fczdelemhez sz\u00fcks\u00e9ges int\u00e9zked\u00e9sek megt\u00e9tel\u00e9re. A j\u00e1rv\u00e1ny alatt biztos\u00edtani kell minden sz\u00fcks\u00e9ges eszk\u00f6zt a lehet\u0151 leghat\u00e9konyabb cselekv\u00e9shez, arra az esetre is, ha az Orsz\u00e1ggy\u0171l\u00e9s nem tudna a szok\u00e1sos menetrendben \u00fcl\u00e9sezni. A j\u00e1rv\u00e1ny terjed\u00e9s\u00e9nek lass\u00edt\u00e1sa \u00e9s negat\u00edv hat\u00e1sainak enyh\u00edt\u00e9se \u00e9rdek\u00e9ben a korm\u00e1nynak tov\u00e1bbra is felel\u0151s d\u00f6nt\u00e9seket, adott esetben szokatlan \u00e9s idegen korl\u00e1toz\u00e1sokat kell hoznia, amelyek betart\u00e1sa, az \u00f6sszefog\u00e1s \u00e9s a fegyelmezetts\u00e9g a legfontosabb feladatunk.\n\u00a0\nA felel\u0151ss\u00e9g a parlamenti frakci\u00f3kn\u00e1l van: a t\u00f6rv\u00e9nyjavaslatr\u00f3l az Orsz\u00e1ggy\u0171l\u00e9s csak akkor d\u00f6nthet, ha elt\u00e9r a H\u00e1zszab\u00e1lyt\u00f3l, amihez a parlamenti k\u00e9pvisel\u0151k 4/5-\u00e9nek t\u00e1mogat\u00e1sa sz\u00fcks\u00e9ges. A korm\u00e1ny ez\u00e9rt arra k\u00e9r minden, a magyar emberek eg\u00e9szs\u00e9g\u00e9\u00e9rt felel\u0151ss\u00e9get \u00e9rz\u0151 parlamenti p\u00e1rtot \u00e9s k\u00e9pvisel\u0151t, hogy t\u00e1mogass\u00e1k a H\u00e1zszab\u00e1lyt\u00f3l val\u00f3 elt\u00e9r\u00e9st, \u00e9s a lehet\u0151 leghamarabb vegy\u00e9k napirendre a t\u00f6rv\u00e9nyjavaslatot.\n\nIgazs\u00e1g\u00fcgyi Miniszt\u00e9rium\n\n"}]