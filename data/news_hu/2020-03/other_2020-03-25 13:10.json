[{"date": "2020-03-25 13:10", "url": "https://koronavirus.gov.hu/cikkek/kez-es-feluletfertotlenito-gyarra-allitotta-egyik-uzemet-mol-almasfuziton-hogy-segitse", "h1": "K\u00e9z- \u00e9s fel\u00fcletfert\u0151tlen\u00edt\u0151 gy\u00e1rr\u00e1 \u00e1ll\u00edtotta \u00e1t egyik \u00fczem\u00e9t a Mol Alm\u00e1sf\u00fczit\u0151n, hogy seg\u00edtse a koronav\u00edrus elleni v\u00e9dekez\u00e9st", "body": "\nA koronav\u00edrus elleni v\u00e9dekez\u00e9s \u00e9rdek\u00e9ben a Mol megkezdte a Magyarorsz\u00e1gon hi\u00e1nycikknek sz\u00e1m\u00edt\u00f3 k\u00e9z-, \u00e9s fel\u00fcletfert\u0151tlen\u00edt\u0151 term\u00e9kek gy\u00e1rt\u00e1s\u00e1t, a v\u00e1llalatcsoporthoz tartoz\u00f3 \u00e9s ken\u0151anyagok gy\u00e1rt\u00e1s\u00e1val foglalkoz\u00f3 Mol Lub Kft. mind\u00f6ssze k\u00e9t h\u00e9t alatt \u00e1ll\u00edtotta \u00e1t alm\u00e1sf\u00fczit\u0151i \u00fczem\u00e9nek egyik, kor\u00e1bban sz\u00e9lv\u00e9d\u0151folyad\u00e9kot k\u00e9sz\u00edt\u0151 gy\u00e1rt\u00f3sor\u00e1t - k\u00f6z\u00f6lte a t\u00e1rsas\u00e1g.\n\nAz egys\u00e9g a nap 24 \u00f3r\u00e1j\u00e1ban, h\u00e1rom m\u0171szakban meg\u00e1ll\u00e1s n\u00e9lk\u00fcl dolgozik \u00e9s termeli ki a napi mintegy 50 000 literes mennyis\u00e9get, amivel a Mol jelent\u0151sen hozz\u00e1 tud j\u00e1rulni a koronav\u00edrus okozta higi\u00e9n\u00e9s helyzet eredm\u00e9nyes kezel\u00e9s\u00e9hez.\u00a0\u00a0\u00a0\u00a0 A k\u00e9t \u00faj term\u00e9k recept\u00far\u00e1ja az WHO aj\u00e1nl\u00e1sa alapj\u00e1n k\u00e9sz\u00fclt, amelyeket a Nemzeti N\u00e9peg\u00e9szs\u00e9g\u00fcgyi K\u00f6zpont a helyzetre val\u00f3 tekintettel rekordgyorsas\u00e1ggal vizsg\u00e1lt be \u00e9s hagyott j\u00f3v\u00e1. A k\u00e9zfert\u0151tlen\u00edt\u0151h\u00f6z sz\u00fcks\u00e9ges etanolt magyar forr\u00e1sb\u00f3l szerezte be a Mol Lub, \u00edgy magyarorsz\u00e1gi besz\u00e1ll\u00edt\u00f3t\u00f3l, magyarorsz\u00e1gi c\u00e9g \u00e1ll\u00edtja el\u0151 a hazai higi\u00e9ni\u00e1s term\u00e9keket.\u00a0\u00a0\u00a0\u00a0 Az els\u0151 legy\u00e1rtott mennyis\u00e9geket a Mol Lub m\u00e1r le is sz\u00e1ll\u00edtotta az Operat\u00edv T\u00f6rzs \u00e1ltal meghat\u00e1rozott \u00e9s a koronav\u00edrus kezel\u00e9s\u00e9ben kiemelt fontoss\u00e1ggal b\u00edr\u00f3 \u00e1llami int\u00e9zm\u00e9nyeknek (p\u00e9ld\u00e1ul k\u00f3rh\u00e1zaknak, hullad\u00e9kkezel\u0151nek, k\u00f6z\u00fczemeknek) \u00e9s \u00f6nkorm\u00e1nyzatoknak. A termel\u00e9s \u00e9s a kisz\u00e1ll\u00edt\u00e1s folyamatos lesz, ezzel megsz\u0171nhet az ell\u00e1t\u00e1si probl\u00e9ma.\n\nA Mol finom\u00edt\u00f3iban, \u00fczemeiben \u00e9s t\u00f6lt\u0151\u00e1llom\u00e1sain dolgoz\u00f3 szakembereit is ezzel a fert\u0151tlen\u00edt\u0151szerrel v\u00e9di a v\u00edrus ellen annak \u00e9rdek\u00e9ben, hogy mindig megfelel\u0151 l\u00e9tsz\u00e1m\u00fa \u00e1llom\u00e1ny tudja biztos\u00edtani az orsz\u00e1g energiaell\u00e1t\u00e1s\u00e1t. A Mol Lub egy\u00fattal azon is dolgozik, hogy mihamarabb elindulhasson a term\u00e9k kiskereskedelmi \u00e9rt\u00e9kes\u00edt\u00e9se, hogy a lakoss\u00e1g is hozz\u00e1f\u00e9rhessen a jelenleg hi\u00e1nycikknek min\u0151s\u00fcl\u0151 term\u00e9khez.\nA Mol Hygi egyel\u0151re 2 literes, \u00fajrahasznos\u00edthat\u00f3 m\u0171anyagb\u00f3l k\u00e9sz\u00fclt flakonban \u00e9rhet\u0151 el, de a Mol Lub kisebb kiszerel\u00e9seket is alkalmaz majd a j\u00f6v\u0151 h\u00f3napt\u00f3l.\u00a0\u00a0\u00a0\u00a0 K\u00f6z\u00f6lt\u00e9k, hogy ezen fel\u00fcl a Mol-csoport Szlov\u00e1ki\u00e1ban \u00e9s Horv\u00e1torsz\u00e1gban is megkezdi fert\u0151tlen\u00edt\u0151k gy\u00e1rt\u00e1s\u00e1t a helyi \u00fczemeiben az orsz\u00e1gos ig\u00e9nyek lefed\u00e9s\u00e9re.\n\nHern\u00e1di Zsolt, a Mol eln\u00f6k-vez\u00e9rigazgat\u00f3ja a k\u00f6zlem\u00e9nyben kifejtette, az eg\u00e9sz vil\u00e1gon hi\u00e1nycikk a fert\u0151tlen\u00edt\u0151szer, ami a koronav\u00edrus elleni v\u00e9dekez\u00e9s egyik legfontosabb eszk\u00f6ze. \"A j\u00e1rv\u00e1nyhelyzet fokoz\u00f3d\u00e1s\u00e1val \u00fagy d\u00f6nt\u00f6tt\u00fcnk, hogy alm\u00e1sf\u00fczit\u0151i \u00fczem\u00fcnk egyik gy\u00e1rt\u00f3sor\u00e1t a v\u00edrus elleni v\u00e9dekez\u00e9s szolg\u00e1lat\u00e1ba \u00e1ll\u00edtjuk. Egy\u00fattal szoros egyeztet\u00e9sben Magyarorsz\u00e1g korm\u00e1ny\u00e1val megkezdt\u00fck a term\u00e9kek kisz\u00e1ll\u00edt\u00e1si rendszer\u00e9nek kidolgoz\u00e1s\u00e1t is\" - mondta.\nAz eln\u00f6k-vez\u00e9rigazgat\u00f3 kiemelte, rendk\u00edv\u00fcli helyzetek, rendk\u00edv\u00fcli megold\u00e1sokat ig\u00e9nyelnek. Rekordid\u0151, mintegy k\u00e9t h\u00e9t alatt siker\u00fclt \u00e1t\u00e1ll\u00edtani a gy\u00e1rat, megszerezni a sz\u00fcks\u00e9ges enged\u00e9lyeket \u00e9s kialak\u00edtani a gy\u00e1rt\u00e1si folyamatokat. \"Nagyon rem\u00e9lj\u00fck, hogy az Alm\u00e1sf\u00fczit\u0151n el\u0151\u00e1ll\u00edtott k\u00e9zfert\u0151tlen\u00edt\u0151k \u00e9rdemi seg\u00edts\u00e9get adnak a j\u00e1rv\u00e1ny elleni v\u00e9dekez\u00e9sben\" - tette hozz\u00e1.\n\n\"Szeretn\u00e9m megk\u00f6sz\u00f6nni Mol Lub-os koll\u00e9g\u00e1imnak ezt az emberfeletti munk\u00e1t. Ez is j\u00f3l mutatja a Mol-csoport munkav\u00e1llal\u00f3inak elk\u00f6telez\u0151d\u00e9s\u00e9t az orsz\u00e1g biztons\u00e1ga \u00e9s energiaell\u00e1t\u00e1sa ir\u00e1nt. Am\u00edg a Mol m\u0171k\u00f6dik, az orsz\u00e1g m\u0171k\u00f6dik. Felel\u0151ss\u00e9g\u00fcnk, hogy minden\u00e1ron biztos\u00edtsuk a hazai energiatermel\u00e9st, finom\u00edt\u00e1st, sz\u00e1ll\u00edt\u00e1st \u00e9s kereskedelmet - m\u00e9g a legnehezebb id\u0151kben \u00e9s gyakran nagy \u00e1ldozatok \u00e1r\u00e1n is. De ezeket az \u00e1ldozatok a Mol-csoport mindig meg fogja hozni. - fogalmazott Hern\u00e1di Zsolt a k\u00f6zlem\u00e9nyben.\n\u00a0\n\nMTI 2020. m\u00e1rcius 25.\n\n"}]