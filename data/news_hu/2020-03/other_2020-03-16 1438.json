[{"date": "2020-03-16 14:38", "url": "https://koronavirus.gov.hu/cikkek/szakkepzes-felkeszult-digitalis-munkarendre", "h1": "A szakk\u00e9pz\u00e9s is felk\u00e9sz\u00fclt a digit\u00e1lis munkarendre", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium a tanul\u00f3k \u00e9s hozz\u00e1tartoz\u00f3ik v\u00e9delm\u00e9nek \u00e9rdek\u00e9ben a vesz\u00e9lyhelyzetre vonatkoz\u00f3an a szakk\u00e9pz\u00e9sben is bevezette a digit\u00e1lis tanrendet. A miniszt\u00e9rium a fiatalok \u00e9rdekeit szem el\u0151tt tartva a szakk\u00e9pz\u00e9si centrumok vezet\u0151ivel egy\u00fctt dolgozik a tantermen k\u00edv\u00fcli oktat\u00e1s felt\u00e9teleinek megteremt\u00e9s\u00e9n, ez\u00e1ltal biztos\u00edtva, hogy minden tanul\u00f3 sikeresen z\u00e1rhassa a tan\u00e9vet.\n\nA koronav\u00edrus-j\u00e1rv\u00e1ny okozta rendk\u00edv\u00fcli helyzetben is tov\u00e1bb kell m\u0171k\u00f6dtetni az oktat\u00e1si rendszert, a tanul\u00f3knak biztos\u00edtani kell a tanul\u00e1si lehet\u0151s\u00e9get. 2020. m\u00e1rcius 16-t\u00f3l a k\u00f6zismereti \u00e9s szakmai elm\u00e9leti tananyagot tantermen k\u00edv\u00fcli, digit\u00e1lis oktat\u00e1s form\u00e1j\u00e1ban saj\u00e1t\u00edthatj\u00e1k el a tanul\u00f3k. A szakt\u00e1rca a tudnival\u00f3kkal kapcsolatban felh\u00edvta az int\u00e9zm\u00e9nyvezet\u0151k, az igazgat\u00f3k \u00e9s a sz\u00fcl\u0151k figyelm\u00e9t. Amennyiben a tanul\u00f3nak otthon\u00e1ban nem \u00e1llnak rendelkez\u00e9s\u00e9re a sz\u00fcks\u00e9ges eszk\u00f6z\u00f6k vagy nincs internet-el\u00e9r\u00e9s, akkor az illet\u00e9kes szakk\u00e9pz\u00e9si centrum int\u00e9zm\u00e9nyen bel\u00fcl biztos\u00edtja a sz\u00fcks\u00e9ges felt\u00e9teleket, a j\u00e1rv\u00e1ny\u00fcgyi el\u0151\u00edr\u00e1sok szigor\u00fa betart\u00e1sa mellett, legfeljebb 5 f\u0151s csoportokban, fel\u00fcgyeleti rend keret\u00e9n bel\u00fcl. A szakmai gyakorlati oktat\u00e1st \u2013 a szakma jelleg\u00e9t\u0151l \u00e9s a sz\u00fcks\u00e9ges eszk\u00f6z\u00f6kt\u0151l f\u00fcgg\u0151en \u2013 lehet\u0151s\u00e9g szerint szint\u00e9n digit\u00e1lis munkarendben, vagy egy\u00e9ni felk\u00e9sz\u00fcl\u00e9ssel, projektfeladat el\u0151\u00edr\u00e1s\u00e1val kell teljes\u00edteni. A hat\u00e1rozat \u00e9rtelm\u00e9ben az esed\u00e9kes szintvizsg\u00e1kat is el kell halasztani, \u00edgy a szakmai gyakorlat kezdet\u00e9re a tanul\u00f3k szintvizsga n\u00e9lk\u00fcl is tanul\u00f3szerz\u0151d\u00e9st k\u00f6thetnek. Du\u00e1lis k\u00e9pz\u00e9sek eset\u00e9ben, amennyiben b\u00e1rmelyik f\u00e9l \u00fagy \u00edt\u00e9li meg, hogy a gyakorlati oktat\u00e1s nem megoldhat\u00f3, a szakk\u00e9pz\u0151 int\u00e9zm\u00e9ny \u00e9s a gyakorlati k\u00e9pz\u0151hely k\u00f6z\u00f6sen d\u00f6nt a digit\u00e1lis munkarendben t\u00f6rt\u00e9n\u0151 megszervez\u00e9s\u00e9r\u0151l vagy a gyakorlati oktat\u00e1s halaszt\u00e1s\u00e1r\u00f3l. A tantermen k\u00edv\u00fcli, digit\u00e1lis munkarendre a szakk\u00e9pz\u00e9si centrum vezet\u0151inek 2020. m\u00e1rcius 18-ig elj\u00e1r\u00e1srendet kell kialak\u00edtaniuk, amely tartalmazza a megval\u00f3s\u00edt\u00e1s r\u00e9szleteit. Az \u00faj munkarenddel minden tanul\u00f3 sz\u00e1m\u00e1ra biztos\u00edtott tanulm\u00e1nyaik folytat\u00e1sa \u00e9s tan\u00e9v teljes\u00edt\u00e9s\u00e9nek lehet\u0151s\u00e9g\u00e9t is. A tantermen k\u00edv\u00fcli oktat\u00e1si rend 2020. m\u00e1rcius 16-t\u00f3l visszavon\u00e1sig \u00e9rv\u00e9nyes. A miniszt\u00e9rium az egyes int\u00e9zked\u00e9sekr\u0151l folyamatosan t\u00e1j\u00e9koztatja az int\u00e9zm\u00e9nyvezet\u0151ket, \u00e9s ism\u00e9telten felh\u00edvja a figyelm\u00fcket arra, hogy mindig az Operat\u00edv T\u00f6rzs ir\u00e1nymutat\u00e1sai szerint j\u00e1rjanak el.\n\n\n(ITM Kommunik\u00e1ci\u00f3)\n\n"}]