[{"date": "2020-03-27 13:00", "url": "https://koronavirus.gov.hu/cikkek/minden-magyar-felelos-minden-magyarert", "h1": "Minden magyar felel\u0151s minden magyar\u00e9rt", "body": "\nMinden magyar felel\u0151s minden magyar\u00e9rt - mondta az emberi er\u0151forr\u00e1sok minisztere a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nK\u00e1sler Mikl\u00f3s kijelentette: a magyar eg\u00e9szs\u00e9g\u00fcgy bizony\u00edtott, az orvosok heroikus k\u00fczdelmet folytatnak a koronav\u00edrus-j\u00e1rv\u00e1nyban megfert\u0151z\u0151d\u00f6tt betegek \u00e1pol\u00e1s\u00e1ban.\nK\u00f6z\u00f6lte, a j\u00e1rv\u00e1ny els\u0151 id\u0151szak\u00e1t Magyarorsz\u00e1g minden eur\u00f3pai \u00f6sszehasonl\u00edt\u00e1sban \"nagyon kedvez\u0151en v\u00e9szelte \u00e1t\", a megbeteged\u00e9sek k\u00e9t-h\u00e1rom h\u00e9ttel k\u00e9s\u0151bb jelentkeztek. Ezt annak k\u00f6sz\u00f6nhetj\u00fck - mondta -, hogy a korm\u00e1ny id\u0151ben hozott pontos \u00e9s fontos d\u00f6nt\u00e9seket, a magyar eg\u00e9szs\u00e9g\u00fcgy szervezetten reag\u00e1lt j\u00e1rv\u00e1ny\u00fcgyi szempontb\u00f3l \u00e9s a k\u00f3rh\u00e1zak szintj\u00e9n is.\nA jelenlegi helyzetben, a csoportos megbeteged\u00e9sek f\u00e1zis\u00e1ban arra kell a k\u00f6vetkez\u0151 k\u00e9t-h\u00e1rom hetet ford\u00edtani, hogy felk\u00e9sz\u00edts\u00e9k a magyar ell\u00e1t\u00f3rendszert a t\u00f6meges, t\u00f6bbezres megbeteged\u00e9sek id\u0151szak\u00e1ra - ismertette.\nEnnek \u00e9rdek\u00e9ben felm\u00e9rt\u00e9k a kapacit\u00e1sokat - a k\u00f3rh\u00e1zi \u00e1gysz\u00e1mokat, az intenz\u00edv oszt\u00e1lyokat, a k\u00f3rh\u00e1zak m\u0171szerezetts\u00e9g\u00e9t, eszk\u00f6zt\u00e1r\u00e1t, a tartal\u00e9kokat, a n\u0151v\u00e9ri, orvosi l\u00e9tsz\u00e1mot, a szakk\u00e9pzetts\u00e9geket.\nK\u00e1sler Mikl\u00f3s besz\u00e9lt arr\u00f3l is, hogy a magyar korm\u00e1ny minden rendelkez\u00e9sre \u00e1ll\u00f3 p\u00e9nz\u00fcgyi forr\u00e1s felhaszn\u00e1l\u00e1s\u00e1t lehet\u0151v\u00e9 tette; ez a kassza fel\u00fclr\u0151l nyitott.\nA tervek elk\u00e9sz\u00fcltek, most a megel\u0151z\u00e9s legfontosabb r\u00e9sze, hogy ker\u00fclj\u00fck a csoportos tal\u00e1lkoz\u00e1sokat, els\u0151sorban az id\u0151sekkel, \u00e9s f\u0151k\u00e9nt a kr\u00f3nikus betegs\u00e9gben szenved\u0151k ne hagyj\u00e1k el otthonukat.\nA miniszter szerint fegyelmezetten reag\u00e1lt az eg\u00e9szs\u00e9g\u00fcgy, az emberek pedig \u00fagy viselkedtek, mint akik tudj\u00e1k, hogy \"minden magyar felel\u0151s minden magyar\u00e9rt\". \u00dagy folytatta, hogy ezt k\u00e9ri \u00e9s v\u00e1rja el a tov\u00e1bbiakban is.\nA magyar eg\u00e9szs\u00e9g\u00fcgy bizony\u00edtott, a magyar orvosok \u00e9s n\u0151v\u00e9rek k\u00e9pesek \u00e9s alkalmasak arra, hogy a megfelel\u0151 gy\u00f3gykezel\u00e9st mindenkinek megadj\u00e1k - hangoztatta K\u00e1sler Mikl\u00f3s, hozz\u00e1t\u00e9ve: a beteg \u00e9rdeke a legf\u0151bb t\u00f6rv\u00e9ny.\nForr\u00e1s: MTI\n\u00a0\n\n"}]