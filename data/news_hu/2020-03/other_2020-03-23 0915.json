[{"date": "2020-03-23 09:15", "url": "https://koronavirus.gov.hu/cikkek/megerkezett-az-elso-orvosi-eszkozoket-szallito-gep-kinabol", "h1": "Meg\u00e9rkezett az els\u0151, orvosi eszk\u00f6z\u00f6ket sz\u00e1ll\u00edt\u00f3 g\u00e9p K\u00edn\u00e1b\u00f3l", "body": "\nH\u00e9tf\u0151n a kora reggeli \u00f3r\u00e1kban sikeresen meg\u00e9rkeztek a magyar korm\u00e1ny \u00e1ltal megrendelt eg\u00e9szs\u00e9g\u00fcgyi v\u00e9d\u0151felszerel\u00e9sek Budapestre - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00e9tf\u0151n az MTI-vel.\n\n\nK\u00f6z\u00f6lt\u00e9k: a Wizz Air leg\u00fajabb rep\u00fcl\u0151g\u00e9p\u00e9vel m\u00e1rcius 20-\u00e1n sz\u00e1lltak fel azok a tapasztalt pil\u00f3t\u00e1k, akik hat orsz\u00e1gon \u00e1t \u00f6sszesen 50 \u00f3ra alatt t\u00f6bb mint kilencezer kilom\u00e9tert megt\u00e9ve \u00e9rt\u00e9k el Sanghajt, hogy onnan csaknem 11 tonn\u00e1nyi eg\u00e9szs\u00e9g\u00fcgyi seg\u00e9deszk\u00f6zt rep\u00edtsenek Budapestre. Az orvosi eszk\u00f6z\u00f6ket sz\u00e1ll\u00edt\u00f3 W6 9012 j\u00e1ratsz\u00e1m\u00fa Wizz Air rep\u00fcl\u0151g\u00e9p a fed\u00e9lzet\u00e9n 30 050 darab v\u00e9d\u0151ruh\u00e1val \u00e9s 82 000 darab orvosi maszkkal \u00e9rkezett a f\u0151v\u00e1rosba. A Sanghajb\u00f3l \u00e9rkez\u0151 g\u00e9pet Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) miniszterhelyettese, Gazs\u00f3 Bal\u00e1zs, az ITM k\u00f6zigazgat\u00e1si \u00e1llamtitk\u00e1ra \u00e9s Merkely B\u00e9la, a Semmelweis Egyetem rektora fogadta.\nA k\u00f6zlem\u00e9ny kiemeli: a koronav\u00edrus elleni v\u00e9dekez\u00e9sben a v\u00e9d\u0151felszerel\u00e9sek fontosak, a korm\u00e1ny pedig mindent megtesz az\u00e9rt, hogy k\u00e9szleteinek sz\u00e1m\u00e1t n\u00f6velni tudja. A mostani beszerz\u00e9st az ITM megb\u00edz\u00e1sa alapj\u00e1n a Semmelweis Egyetem folytatta le. A k\u00f6zelj\u00f6v\u0151ben \u00fajabb orvosi eszk\u00f6z\u00f6ket tartalmaz\u00f3 sz\u00e1ll\u00edtm\u00e1ny \u00e9rkezik Magyarorsz\u00e1gra. A be\u00e9rkezett k\u00e9szleteket els\u0151sorban az eg\u00e9szs\u00e9g\u00fcgyi dolgoz\u00f3k fogj\u00e1k megkapni, akikre k\u00fcl\u00f6n\u00f6sen vigy\u00e1zni kell \u00e9s mindannyian h\u00e1l\u00e1sak lehet\u00fcnk nekik a szolg\u00e1latuk\u00e9rt - \u00edrt\u00e1k.\nForr\u00e1s: MTI\n\n"}]