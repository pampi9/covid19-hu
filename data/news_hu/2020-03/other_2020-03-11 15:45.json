[{"date": "2020-03-11 15:45", "url": "https://koronavirus.gov.hu/cikkek/emmi-minden-iskolai-programot-unnepseget-mondjanak-le-az-intezmenyek", "h1": "Emmi: minden iskolai programot, \u00fcnneps\u00e9get mondjanak le az int\u00e9zm\u00e9nyek!", "body": "\nMinden iskolai programot, \u00fcnneps\u00e9get mondjanak le az iskol\u00e1k, a tanul\u00f3k, a pedag\u00f3gusok \u00e9s csal\u00e1djuk biztons\u00e1ga \u00e9rdek\u00e9ben - ezt k\u00e9rte a Klebelsberg K\u00f6zpont \u00e9s az Oktat\u00e1si Hivatal szerd\u00e1n abban az \u00fajabb lev\u00e9lben, amelyben t\u00e1j\u00e9koztatt\u00e1k a tanker\u00fcleteket, az iskol\u00e1kat \u00e9s az iskol\u00e1ba j\u00e1r\u00f3 gyerekek sz\u00fcleit a koronav\u00edrus-helyzettel \u00f6sszef\u00fcgg\u0151 legfontosabb int\u00e9zked\u00e9sekr\u0151l, a megel\u0151z\u00e9s lehet\u0151s\u00e9geir\u0151l.\n\nAz Emberi Er\u0151forr\u00e1sok Miniszt\u00e9riuma szerd\u00e1n az MTI-hez eljuttatott k\u00f6zlem\u00e9ny\u00e9ben azt \u00edrta: a lev\u00e9lben arra k\u00e9rt\u00e9k az int\u00e9zm\u00e9nyek vezet\u0151it, hogy minden iskolai programot, m\u00e1rcius 15-ei \u00e9s m\u00e1s \u00fcnneps\u00e9get, t\u00e1bort, erdei iskol\u00e1t, k\u00fclf\u00f6ldi utaz\u00e1st, oszt\u00e1lykir\u00e1ndul\u00e1st - bele\u00e9rtve ebbe a Hat\u00e1rtalanul! programot, az Erasmus \u00e9s Erasmus+ programot, k\u00fclf\u00f6ldi nyelvtanfolyamot \u00e9s a testv\u00e9riskolai l\u00e1togat\u00e1sokat is - mondjanak le. A L\u00e1z\u00e1r Ervin-program keret\u00e9ben szervezett valamennyi programot is hat\u00e1rozatlan ideig fel kell f\u00fcggeszteni.\n\n\u00dajra felh\u00edvt\u00e1k az int\u00e9zm\u00e9nyek vezet\u0151inek figyelm\u00e9t a rendszeres fert\u0151tlen\u00edt\u00e9s \u00e9s takar\u00edt\u00e1s, valamint a k\u00e9zmos\u00f3szerek \u00e9s a k\u00e9zfert\u0151tlen\u00edt\u0151 szerek folyamatos biztos\u00edt\u00e1s\u00e1nak fontoss\u00e1g\u00e1ra, tov\u00e1bb\u00e1 arra, hogy a k\u00e9zfert\u0151tlen\u00edt\u0151 szerek elhelyez\u00e9sekor \u00fcgyeljenek arra is, hogy ezekhez ne csak a pedag\u00f3gusok, hanem a di\u00e1kok is hozz\u00e1f\u00e9rhessenek.\nA kor\u00e1bban m\u00e1r megk\u00fcld\u00f6tt levelekben foglaltakat meger\u0151s\u00edtve a t\u00e1j\u00e9koztat\u00f3 r\u00e9szletes inform\u00e1ci\u00f3val szolg\u00e1l a di\u00e1koknak, a sz\u00fcl\u0151knek \u00e9s az int\u00e9zm\u00e9nyek pedag\u00f3gusainak is arr\u00f3l, mi a teend\u0151, ha valaki b\u00e1rmilyen m\u00f3don kapcsolatba ker\u00fclt fert\u0151z\u00f6ttel itthon vagy k\u00fclf\u00f6ld\u00f6n. A l\u00e9nyeg: ne menjen iskol\u00e1ba, maradjon otthon, halad\u00e9ktalanul h\u00edvja fel telefonon a h\u00e1ziorvos\u00e1t, \u00e9s k\u00f6vesse az \u0151 utas\u00edt\u00e1sait.\nA sz\u00fcl\u0151knek sz\u00f3l\u00f3 lev\u00e9lben a Klebelsberg K\u00f6zpont \u00e9s az Oktat\u00e1si Hivatal is meger\u0151s\u00edti, hogy folyamatosan nyomon k\u00f6vetik a j\u00e1rv\u00e1ny\u00fcgyi helyzettel kapcsolatos fejlem\u00e9nyeket, \u00e1lland\u00f3 kapcsolatot tartanak mind az Emberi Er\u0151forr\u00e1sok Miniszt\u00e9rium\u00e1val, mind az operat\u00edv t\u00f6rzzsel. Ha elrendelnek b\u00e1rmilyen, a hazai k\u00f6znevel\u00e9si int\u00e9zm\u00e9nyeket \u00e9rint\u0151 int\u00e9zked\u00e9st, akkor arr\u00f3l soron k\u00edv\u00fcl \u00e9rtes\u00edtik mind a tanker\u00fcleti k\u00f6zpontokat, mind a k\u00f6znevel\u00e9si int\u00e9zm\u00e9nyek vezet\u0151it, akik a sz\u00fcks\u00e9ges inform\u00e1ci\u00f3kkal ell\u00e1tj\u00e1k a sz\u00fcl\u0151ket - k\u00f6z\u00f6lt\u00e9k.\n\n"}]