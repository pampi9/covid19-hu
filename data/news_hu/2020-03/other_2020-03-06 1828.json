[{"date": "2020-03-06 18:28", "url": "https://koronavirus.gov.hu/cikkek/biztositja-szukseges-tobbletforrast-virus-terjedesenek-megelozesere-volanbusz-es-budapest", "h1": "Biztos\u00edtja a sz\u00fcks\u00e9ges t\u00f6bbletforr\u00e1st a v\u00edrus terjed\u00e9s\u00e9nek megel\u0151z\u00e9s\u00e9re a Vol\u00e1nbusz \u00e9s a Budapest Airport", "body": "\nEddig t\u00f6bb milli\u00f3 forintot k\u00f6lt\u00f6tt fert\u0151tlen\u00edt\u0151szerek \u00e9s eszk\u00f6z\u00f6k beszerz\u00e9s\u00e9re, valamint az utasok t\u00e1j\u00e9koztat\u00e1s\u00e1ra a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben a Budapest Airport Zrt.; a Vol\u00e1nbusz Zrt. szint\u00e9n folyamatosan biztos\u00edt forr\u00e1sokat a v\u00edrus terjed\u00e9s\u00e9nek megel\u0151z\u00e9s\u00e9re.\n\nA Budapest Airport az MTI megkeres\u00e9s\u00e9re k\u00f6z\u00f6lte, hogy egy esetleges eg\u00e9szs\u00e9g\u00fcgyi v\u00e9szhelyzet eset\u00e9re k\u00f6zel sz\u00e1zmilli\u00f3s \u00e9rt\u00e9k\u0171 eszk\u00f6zk\u00e9szlettel rendelkezik, amelyeket a hat\u00f3s\u00e1gi rendelkez\u00e9snek megfelel\u0151en haszn\u00e1l fel. Ezeket az eszk\u00f6z\u00f6ket a rep\u00fcl\u0151t\u00e9r \u00fczemeltet\u0151 folyamatosan p\u00f3tolja \u00e9s karbantartja, a rakt\u00e1rk\u00e9szlet felt\u00f6lt\u00e9s\u00e9r\u0151l gondoskodik.\nA Budapest Airport az elm\u00falt hetekben beszerzett egy h\u0151kamer\u00e1t, emellett egyet b\u00e9rel, illetve m\u00e9g tov\u00e1bbi kett\u0151 beszerz\u00e9s alatt \u00e1ll. A kamer\u00e1k k\u00f6lts\u00e9ge \u00f6sszesen t\u00f6bb t\u00edzmilli\u00f3 forint - tett\u00e9k hozz\u00e1.\nMegjegyezt\u00e9k, hogy az int\u00e9zked\u00e9sek jelent\u0151s munkaer\u0151 k\u00f6lts\u00e9get is jelentenek a v\u00e1llalat sz\u00e1m\u00e1ra, ezek azonban egyel\u0151re nem sz\u00e1mszer\u0171s\u00edthet\u0151k, hiszen a helyzet f\u00fcggv\u00e9ny\u00e9ben folyamatosan v\u00e1ltoznak. Az eg\u00e9szs\u00e9g\u00fcgyi sz\u0171r\u00e9ssel \u00e9rintett utasok testh\u0151m\u00e9rs\u00e9klet-m\u00e9r\u00e9s\u00e9t a Budapest Airport szerz\u0151d\u00f6tt partnere v\u00e9gzi. Ennek k\u00f6lts\u00e9ge a sz\u0171r\u00e9sben \u00e9rintett j\u00e1ratok sz\u00e1m\u00e1val folyamatosan v\u00e1ltozik. A rep\u00fcl\u0151t\u00e9ren emellett folyamatos orvosi \u00e9s k\u00f6zeg\u00e9szs\u00e9g\u00fcgyi szolg\u00e1lat van jelen.\nA Vol\u00e1nbusz Zrt. a koronav\u00edrus terjed\u00e9s\u00e9nek megel\u0151z\u00e9se \u00e9rdek\u00e9ben az orsz\u00e1gos tisztif\u0151orvos \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont aj\u00e1nl\u00e1sai alapj\u00e1n soron k\u00edv\u00fcli higi\u00e9niai int\u00e9zked\u00e9seket vezetett be orsz\u00e1gszerte utasai \u00e9s munkav\u00e1llal\u00f3i v\u00e9delm\u00e9ben. Az int\u00e9zked\u00e9sek keret\u00e9ben fokozottan takar\u00edtj\u00e1k az aut\u00f3busz-\u00e1llom\u00e1sokat \u00e9s a j\u00e1rm\u0171veket, v\u00edrus\u00f6l\u0151 szerrel moss\u00e1k le a kapaszkod\u00f3kat, k\u00e9zfert\u0151tlen\u00edt\u0151szerrel l\u00e1tj\u00e1k el a munkahelyi mosd\u00f3kat \u00e9s tiszt\u00e1lkod\u00f3 helyis\u00e9geket - k\u00f6z\u00f6lt\u00e9k az MTI-vel.\nA v\u00e1llalat els\u0151dleges c\u00e9lja a bevezetett int\u00e9zked\u00e9sekkel a megel\u0151z\u00e9s. A fokozott takar\u00edt\u00e1shoz felhaszn\u00e1lt eszk\u00f6z\u00f6k, valamint a k\u00e9zfert\u0151tlen\u00edt\u0151k beszerz\u00e9s\u00e9hez sz\u00fcks\u00e9ges t\u00f6bbletforr\u00e1st a soron k\u00edv\u00fcli int\u00e9zked\u00e9sek ideje alatt folyamatosan biztos\u00edtj\u00e1k.\nA megel\u0151z\u00e9ssel kapcsolatos k\u00f6lts\u00e9gek \u00f6sszeg\u00e9re m\u00e9g nem \u00e1llnak rendelkez\u00e9sre sz\u00e1m\u00edt\u00e1sok, mivel egyel\u0151re nem ismert, hogy az int\u00e9zked\u00e9sek meddig maradnak \u00e9rv\u00e9nyben - f\u0171zt\u00e9k hozz\u00e1.\nA M\u00c1V-Start Zrt. a h\u00e9t elej\u00e9n azt k\u00f6z\u00f6lte az MTI-vel, hogy a nemzetk\u00f6zi j\u00e1ratokon szolg\u00e1latot teljes\u00edt\u0151 jegyvizsg\u00e1l\u00f3knak \u00e9s az utask\u00eds\u00e9r\u0151 szem\u00e9lyzetnek 1600, orvosi sz\u00e1jmaszkot, k\u00e9zfert\u0151tlen\u00edt\u0151 g\u00e9lt, fert\u0151tlen\u00edt\u0151 hat\u00e1s\u00fa kend\u0151t, gumikeszty\u0171t tartalmaz\u00f3 eg\u00e9szs\u00e9g\u00fcgyi egys\u00e9gcsomagot osztott ki.\nT\u00e1j\u00e9koztat\u00e1suk szerint a vas\u00fatt\u00e1rsas\u00e1g a k\u00fcl\u00f6nb\u00f6z\u0151 v\u00edrusok \u00e9s betegs\u00e9gek terjed\u00e9se ellen \"\u00e1ltal\u00e1nos gyakorlata szerint\" naponta t\u00f6bbsz\u00f6r v\u00e9geztet tiszt\u00edt\u00e1st, ennek sor\u00e1n fert\u0151tlen\u00edti a szem\u00e9lykocsik ajt\u00f3nyit\u00f3it, kilincseit \u00e9s foganty\u00fait, valamint a mosd\u00f3kat, v\u00e9c\u00e9ket. Kiemelt\u00e9k: a M\u00c1V-Start m\u00e9g szigor\u00fabban ellen\u0151rzi a takar\u00edt\u00e1st. A kocsik tiszt\u00edt\u00e1s\u00e1ra fert\u0151tlen\u00edt\u0151szert alkalmaznak, a nemzetk\u00f6zi j\u00e1ratokon a foly\u00e9konyszappan-adagol\u00f3kat fert\u0151tlen\u00edt\u0151 hat\u00e1s\u00fa k\u00e9ztiszt\u00edt\u00f3 szerrel t\u00f6ltik fel.\n\n"}]