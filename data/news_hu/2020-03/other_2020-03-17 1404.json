[{"date": "2020-03-17 14:04", "url": "https://koronavirus.gov.hu/cikkek/kibervedelmi-intezet-lassulhat-az-internet", "h1": "Kiberv\u00e9delmi int\u00e9zet: lassulhat az internet", "body": "\nLassulhat az internet a koronav\u00edrussal kapcsolatos int\u00e9zked\u00e9sek miatt - h\u00edvta fel a figyelmet a Nemzeti Kiberv\u00e9delmi Int\u00e9zet (NKI).\n\n\nAz \u00faj koronav\u00edrus terjed\u00e9s\u00e9nek megakad\u00e1lyoz\u00e1sa \u00e9s a munkat\u00e1rsak v\u00e9delme \u00e9rdek\u00e9ben egyre t\u00f6bb munk\u00e1ltat\u00f3 d\u00f6nt az otthoni munkav\u00e9gz\u00e9s (home office) elrendel\u00e9se mellett, amely a becsl\u00e9sek szerint jelent\u0151s internetes forgalomn\u00f6veked\u00e9st eredm\u00e9nyezhet. A munkav\u00e1llal\u00f3k egyre nagyobb r\u00e9sze haszn\u00e1l virtu\u00e1lis mag\u00e1nh\u00e1l\u00f3zatokat (VPN), amelyek lehet\u0151v\u00e9 teszik a v\u00e1llalati infrastrukt\u00fara el\u00e9r\u00e9s\u00e9t, emellett a napi munkav\u00e9gz\u00e9s sor\u00e1n a koll\u00e9g\u00e1kkal, partnerekkel val\u00f3 kapcsolattart\u00e1sra sokan a k\u00fcl\u00f6nf\u00e9le videokonferencia-megold\u00e1sok (p\u00e9ld\u00e1ul Skype) mellett d\u00f6ntenek. Emellett az oktat\u00e1si int\u00e9zm\u00e9nyek egy r\u00e9sze internetes k\u00f6zvet\u00edt\u00e9s seg\u00edts\u00e9g\u00e9vel tart el\u0151ad\u00e1sokat \u00e9s az otthon maradt di\u00e1kok, feln\u0151ttek jelent\u0151s h\u00e1nyada haszn\u00e1l ezekben a napokban online videoj\u00e1t\u00e9kokat \u00e9s streaming szolg\u00e1ltat\u00e1sokat. Az NKI azt \u00edrta: az ilyen nagy adatforgalmat ig\u00e9nyl\u0151 szolg\u00e1ltat\u00e1sok haszn\u00e1lata k\u00f6vetkezt\u00e9ben az otthoni h\u00e1l\u00f3zatok akkora terhel\u00e9st kaphatnak - k\u00fcl\u00f6n\u00f6sen, ha egy h\u00e1ztart\u00e1sban egyszerre t\u00f6bben is ig\u00e9nybe vesznek ilyeneket -, hogy felt\u00e9telezhet\u0151en lassul\u00e1sok, esetleg kapcsolati probl\u00e9m\u00e1k lesznek tapasztalhat\u00f3ak. Kiemelt\u00e9k: az otthoni munkav\u00e9gz\u00e9s folyamatoss\u00e1ga \u00e9rdek\u00e9ben \u00e9rdemes megfontolni az egyes szolg\u00e1ltat\u00e1sok haszn\u00e1lat\u00e1t, a haszn\u00e1lat sor\u00e1n a be\u00e1ll\u00edt\u00e1sok (p\u00e9ld\u00e1ul k\u00e9pfelbont\u00e1s) m\u00f3dos\u00edt\u00e1s\u00e1t, illetve \u00e9rdemes alternat\u00edv internethozz\u00e1f\u00e9r\u00e9si lehet\u0151s\u00e9gekkel (p\u00e9ld\u00e1ul mobilnet) sz\u00e1molni. Kit\u00e9rtek arra is, hogy az eur\u00f3pai internetes h\u00e1l\u00f3zatok m\u00e1r jelent\u0151s forgalomn\u00f6veked\u00e9st tapasztaltak, p\u00e9ld\u00e1ul a Telecom Italia vez\u00e9rigazgat\u00f3ja, Luigi Gubitosi arr\u00f3l sz\u00e1molt be, hogy a vezet\u00e9kes h\u00e1l\u00f3zat forgalma t\u00f6bb mint 70 sz\u00e1zal\u00e9kkal n\u00f6vekedett, ami megszak\u00edtott internetkapcsolatokat eredm\u00e9nyezett.\n\n"}]