[{"date": "2020-03-26 17:01", "url": "https://koronavirus.gov.hu/cikkek/magyar-emberek-vedelme-erdekeben-fontos-jarvany-elleni-vedekezest-celzo-intezkedesek", "h1": " A magyar emberek v\u00e9delme \u00e9rdek\u00e9ben fontos a j\u00e1rv\u00e1ny elleni v\u00e9dekez\u00e9st c\u00e9lz\u00f3 int\u00e9zked\u00e9sek fenntart\u00e1sa", "body": "\nA koronav\u00edrus-j\u00e1rv\u00e1nyban a t\u00f6meges fert\u0151z\u00e9sek szakasz\u00e1hoz k\u00f6zeled\u00fcnk. Most j\u00f6n a neheze, vagy ahogy Orb\u00e1n Viktor minisztereln\u00f6k a parlamentben fogalmazott \u201eneh\u00e9z id\u0151k j\u00f6nnek\" . A korm\u00e1ny \u00e1ll\u00e1spontja szerint a m\u00e1rcius 11-\u00e9n 15 \u00f3r\u00e1t\u00f3l kihirdetett vesz\u00e9lyhelyzet eddig hat\u00e9konyan seg\u00edtette a j\u00e1rv\u00e1ny elleni v\u00e9dekez\u00e9st, az eg\u00e9szs\u00e9g\u00fcgyi, rendv\u00e9delmi \u00e9s gazdas\u00e1gi ter\u00fcleten is. Miut\u00e1n az ellenz\u00e9k a h\u00e9ten nem t\u00e1mogatta a koronav\u00edrus-t\u00f6rv\u00e9nyjavaslat t\u00e1rgyal\u00e1s\u00e1t a h\u00e1zszab\u00e1lyt\u00f3l elt\u00e9r\u0151 temp\u00f3ban, az Orsz\u00e1ggy\u0171l\u00e9s csak j\u00f6v\u0151 h\u00e9tf\u0151n d\u00f6nthet r\u00f3la.\n\nGuly\u00e1s Gergely arr\u00f3l is besz\u00e9lt a mai korm\u00e1nyinf\u00f3n, hogy a kabinet megt\u00e1rgyalta a koronav\u00edrus-j\u00e1rv\u00e1ny miatt elrendelt vesz\u00e9lyhelyzetben hozott, de eddigi parlamenti d\u00f6nt\u00e9s hi\u00e1ny\u00e1ban lej\u00e1r\u00f3 int\u00e9zked\u00e9sek sors\u00e1t, \u00e9s tal\u00e1lt megold\u00e1sokat, els\u0151sorban az int\u00e9zm\u00e9nyfenntart\u00f3k k\u00f6zrem\u0171k\u00f6d\u00e9s\u00e9t k\u00e9ri, illetve a szakminiszterek saj\u00e1t hat\u00e1sk\u00f6rben int\u00e9zkednek.\nA t\u00f6rt\u00e9ntek el\u0151zm\u00e9nye, hogy az Orsz\u00e1ggy\u0171l\u00e9s h\u00e9tf\u0151n nem adta meg azt a lehet\u0151s\u00e9get a korm\u00e1nynak, hogy a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot m\u00e1r m\u00e1snap elfogadhassa a H\u00e1z. \u00cdgy k\u00f6vetkezett az a neh\u00e9zs\u00e9g, hogy a vesz\u00e9lyhelyzetben els\u0151k k\u00f6z\u00f6tt meghozott int\u00e9zked\u00e9sek 15 nap ut\u00e1n lej\u00e1rnak. Tizen\u00f6t nap eltelt\u00e9vel ugyanis a parlamentnek kell meghosszabb\u00edtania a d\u00f6nt\u00e9seket - fejtette ki.\nAz pedig az Orsz\u00e1ggy\u0171l\u00e9s hat\u00e1sk\u00f6r\u00e9nek ki\u00fcres\u00edt\u00e9s\u00e9t jelenten\u00e9, ha a korm\u00e1ny \u00fajra \u00e9s \u00fajra 15 nappal meghosszabb\u00edtan\u00e1 ezeket a l\u00e9p\u00e9seket - magyar\u00e1zta a t\u00e1rcavezet\u0151.\nEz\u00e9rt az \u00e9rintett int\u00e9zked\u00e9seket sz\u00e1mba v\u00e9ve \u00fagy d\u00f6nt\u00f6ttek, hogy k\u00e9rik: a v\u00e1rhat\u00f3an j\u00f6v\u0151 heti parlamenti d\u00f6nt\u00e9sig az egyetemek \u00e9s f\u0151iskol\u00e1k z\u00e1rva tart\u00e1s\u00e1t a fenntart\u00f3k rendelj\u00e9k el, \u00e9s a b\u00f6lcs\u0151d\u00e9k, valamint az \u00f3vod\u00e1k eset\u00e9ben is azt k\u00e9rik a fenntart\u00f3kt\u00f3l, rendeljenek el addig sz\u00fcnnapot. A hat\u00e1rz\u00e1r fenntart\u00e1s\u00e1t Pint\u00e9r S\u00e1ndor bel\u00fcgyminiszter saj\u00e1t hat\u00e1sk\u00f6rben fogja megoldani az EU-s szab\u00e1lyoknak megfelel\u0151en.\u00a0 A m\u00e1rcius 30-\u00e1n lej\u00e1r\u00f3 \u00edt\u00e9lkez\u00e9si sz\u00fcnet k\u00e9rd\u00e9s\u00e9ben pedig Varga Judit igazs\u00e1g\u00fcgyi miniszter t\u00e1rgyal majd Senyei Gy\u00f6rgy Barn\u00e1val, az Orsz\u00e1gos B\u00edr\u00f3s\u00e1gi Hivatal eln\u00f6k\u00e9vel a megold\u00e1sr\u00f3l - k\u00f6z\u00f6lte Guly\u00e1s Gergely.\u00a0\u00a0\u00a0\u00a0\nAz Orsz\u00e1ggy\u0171l\u00e9s j\u00f6v\u0151 h\u00e9tf\u0151n elfogadhatja a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot, miut\u00e1n a t\u00f6rv\u00e9nyalkot\u00e1si bizotts\u00e1g a korm\u00e1nyp\u00e1rti k\u00e9pvisel\u0151k szavazataival megteremtette ennek alkotm\u00e1nyos el\u0151felt\u00e9tel\u00e9t. \u00a0\u00a0A H\u00e1z e heti \u00fcl\u00e9s\u00e9n az ellenz\u00e9k nem j\u00e1rult hozz\u00e1 a javaslat h\u00e1zszab\u00e1lyt\u00f3l elt\u00e9r\u0151 t\u00e1rgyal\u00e1s\u00e1hoz, \u00edgy a n\u00e9gy\u00f6t\u00f6d\u00f6s t\u00e1mogat\u00e1s hi\u00e1ny\u00e1ban az el\u0151terjeszt\u00e9st s\u00fcrg\u0151ss\u00e9ggel fogadhatja el a parlament. A korm\u00e1ny m\u00e1rcius 11-\u00e9n 15 \u00f3r\u00e1t\u00f3l hirdetett a koronav\u00edrus-j\u00e1rv\u00e1ny miatt vesz\u00e9lyhelyzetet az orsz\u00e1g eg\u00e9sz ter\u00fclet\u00e9re.\u00a0Az alapt\u00f6rv\u00e9ny szerint a korm\u00e1ny vesz\u00e9lyhelyzetben hozott rendeletei tizen\u00f6t napig - vagyis az els\u0151k m\u00e1rcius 26-ig - maradnak hat\u00e1lyban, kiv\u00e9ve, ha a korm\u00e1ny - az Orsz\u00e1ggy\u0171l\u00e9s felhatalmaz\u00e1sa alapj\u00e1n - azok hat\u00e1ly\u00e1t meghosszabb\u00edtja \u00a0\nA koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot a korm\u00e1ny nev\u00e9ben Varga Judit igazs\u00e1g\u00fcgyi miniszter ny\u00fajtotta be p\u00e9nteken az Orsz\u00e1ggy\u0171l\u00e9snek. Az el\u0151terjeszt\u00e9s lehet\u0151v\u00e9 tenn\u00e9, hogy a korm\u00e1ny megtehessen minden olyan int\u00e9zked\u00e9st \u00e9s megalkothasson minden olyan normat\u00edv rendelkez\u00e9st, amely a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben az \u00e1llampolg\u00e1rok \u00e9let-, eg\u00e9szs\u00e9g-, szem\u00e9lyi, vagyon- \u00e9s jogbiztons\u00e1g\u00e1nak, valamint a nemzetgazdas\u00e1g stabilit\u00e1s\u00e1nak garant\u00e1l\u00e1sa \u00e9rdek\u00e9ben sz\u00fcks\u00e9ges. A javaslat szigor\u00edtan\u00e1 a b\u00fcntet\u0151 t\u00f6rv\u00e9nyk\u00f6nyvben a karant\u00e9n megszeg\u00e9s\u00e9re \u00e9s a r\u00e9mh\u00edrek terjeszt\u00e9s\u00e9re vonatkoz\u00f3 szab\u00e1lyokat is.\n\n\u00a0\n\n"}]