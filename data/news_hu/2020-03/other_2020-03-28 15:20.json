[{"date": "2020-03-28 15:20", "url": "https://koronavirus.gov.hu/cikkek/nem-bezarni-kell-termeloi-piacot-hanem-betartani-az-eloirasokat", "h1": "Nem bez\u00e1rni kell a termel\u0151i piacot, hanem betartani az el\u0151\u00edr\u00e1sokat", "body": "\nA koronav\u00edrus-j\u00e1rv\u00e1ny miatt bez\u00e1rt piacoknak a szab\u00e1lyok szigor\u00fa betart\u00e1sa mellett t\u00f6rt\u00e9n\u0151 \u00fajranyit\u00e1s\u00e1ra sz\u00f3l\u00edtotta fel az \u00e9rintett telep\u00fcl\u00e9sek polg\u00e1rmester\u00e9t az agr\u00e1rminiszter szombaton Kaposv\u00e1ron.\n\nNagy Istv\u00e1n\u00a0a somogyi megyesz\u00e9khely piac\u00e1n tett l\u00e1togat\u00e1s\u00e1n \u00fajs\u00e1g\u00edr\u00f3k el\u0151tt azt mondta: arra k\u00e9ri a telep\u00fcl\u00e9sek vezet\u0151it, hogy - v\u00e9d\u0151int\u00e9zked\u00e9sek betart\u00e1sa mellett - tegy\u00e9k lehet\u0151v\u00e9 az embereknek a hozz\u00e1jut\u00e1st a piacon kaphat\u00f3 z\u00f6lds\u00e9gekhez, gy\u00fcm\u00f6lcs\u00f6kh\u00f6z, k\u00e9zm\u0171ves term\u00e9kekhez, ny\u00fajtsanak alternat\u00edv\u00e1t sz\u00e1mukra a v\u00e1s\u00e1rl\u00e1shoz.\nSzabadt\u00e9ren, kell\u0151 fegyelmezetts\u00e9ggel, szab\u00e1lyk\u00f6vet\u00e9ssel kisebb a fert\u0151z\u00e9s vesz\u00e9lye, \u00e9s ann\u00e1l jobban tudunk vigy\u00e1zni egym\u00e1sra, min\u00e9l t\u00f6bb helyen, a tumultust elker\u00fclve tudjuk biztos\u00edtani az \u00e1rukhoz val\u00f3 folyamatos hozz\u00e1f\u00e9r\u00e9st - indokolta k\u00e9r\u00e9s\u00e9t a miniszter.\nHozz\u00e1tette: ezzel let\u00f6rhet\u0151k a kiugr\u00f3 \u00e1remelked\u00e9sek \u00e9s a p\u00e1nik okozta \u00e1rsokk, k\u00f6nnyebb\u00e9 v\u00e1lik a tisztess\u00e9ges piaci viszonyok fenntart\u00e1sa, az \u00fczleti szab\u00e1lyok betartat\u00e1sa.\nNagy Istv\u00e1n\u00a0utalt arra, hogy egyre t\u00f6bb inform\u00e1ci\u00f3t kap piacbez\u00e1r\u00e1sokr\u00f3l a vesz\u00e9lyhelyzettel \u00f6sszef\u00fcgg\u00e9sben, de \u00fagy gondolja, a bez\u00e1r\u00e1s nem j\u00f3 d\u00f6nt\u00e9s. M\u00e1r csak az\u00e9rt sem, mert a piac a helyi gazdas\u00e1g motorja, a z\u00e1rva tart\u00e1s k\u00f6vetkezt\u00e9ben a termel\u0151k - akik k\u00f6z\u00fcl hetek \u00f3ta sokan a h\u00fasv\u00e9tra vagy a pal\u00e1ntaszezonra k\u00e9sz\u00fcltek - t\u00f6nkremennek.\nSzita K\u00e1roly, Kaposv\u00e1r polg\u00e1rmestere arr\u00f3l besz\u00e9lt, hogy a kaposv\u00e1ri piac nyitva van \u00e9s nyitva is marad, \"mert ezzel magunknak teremtj\u00fck meg a lehet\u0151s\u00e9get, hogy k\u00e9nyelmes k\u00f6r\u00fclm\u00e9nyek k\u00f6z\u00f6tt megvehess\u00fck mindazt, amihez m\u00e1r hozz\u00e1szoktunk\". Egy korl\u00e1toz\u00e1st vezettek be: a szabadt\u00e9ri piac k\u00e9t csarnok\u00e1ban egyszerre nem lehet benn \u00f6tvenn\u00e9l t\u00f6bb v\u00e1s\u00e1rl\u00f3.\n\u00a0A politikus kiemelte, Kaposv\u00e1ron a j\u00f6v\u0151 h\u00e9tt\u0151l h\u00e1zhoz is viszik a piaci term\u00e9keket, rendelni kedden, szerd\u00e1n \u00e9s cs\u00fct\u00f6rt\u00f6k\u00f6n telefonon lehet. Az \u00e1rukat a megrendel\u00e9st k\u00f6vet\u0151 nap \u00f6nk\u00e9ntesek juttatj\u00e1k el a v\u00e1s\u00e1rl\u00f3knak.\n\n\nMTI 2020. m\u00e1rcius 28.\n\n"}]