[{"date": "2020-03-04 19:04", "url": "https://koronavirus.gov.hu/cikkek/ket-koronavirusos-beteg-van-magyarorszagon", "h1": "K\u00e9t koronav\u00edrusos beteg van Magyarorsz\u00e1gon", "body": "\nMegvan az els\u0151 fert\u0151z\u00f6tt, s\u0151t, mindj\u00e1rt kett\u0151 olyan beteg\u00fcnk is van, akit koronav\u00edrus-fert\u0151z\u00e9s miatt kellett eg\u00e9szs\u00e9g\u00fcgyi int\u00e9zm\u00e9nybe sz\u00e1ll\u00edtani - jelentette be Orb\u00e1n Viktor minisztereln\u00f6k szerda kora este a k\u00f6z\u00f6ss\u00e9gi oldal\u00e1n, miut\u00e1n r\u00e9szt vett az operat\u00edv t\u00f6rzs \u00fcl\u00e9s\u00e9n a Bel\u00fcgyminiszt\u00e9rium \u00e9p\u00fclet\u00e9ben.\n\nMegvan az els\u0151 fert\u0151z\u00f6tt, s\u0151t, mindj\u00e1rt kett\u0151 olyan beteg\u00fcnk is van, akit koronav\u00edrus-fert\u0151z\u00e9s miatt kellett eg\u00e9szs\u00e9g\u00fcgyi int\u00e9zm\u00e9nybe sz\u00e1ll\u00edtani - jelentette be Orb\u00e1n Viktor minisztereln\u00f6k szerda kora este a k\u00f6z\u00f6ss\u00e9gi oldal\u00e1n, miut\u00e1n r\u00e9szt vett az operat\u00edv t\u00f6rzs \u00fcl\u00e9s\u00e9n a Bel\u00fcgyminiszt\u00e9rium \u00e9p\u00fclet\u00e9ben.\nAz els\u0151 k\u00e9t fert\u0151z\u00f6tt k\u00fclf\u00f6ldi, ir\u00e1ni di\u00e1kok, egyel\u0151re t\u00fcnetmentesek, de a sz\u00fcks\u00e9ges elj\u00e1r\u00e1snak megfelel\u0151en a Szent L\u00e1szl\u00f3 K\u00f3rh\u00e1zba sz\u00e1ll\u00edtott\u00e1k \u0151ket - mondta. Megjelent a koronav\u00edrus-fert\u0151z\u00e9s az orsz\u00e1gban. M\u00e1t\u00f3l kezd\u0151d\u0151en a v\u00e9dekez\u00e9s szakasz\u00e1ba l\u00e9pt\u00fcnk. Minden nap d\u00e9lben \u00fcl\u00e9sezik az operat\u00edv t\u00f6rzs \u00e9s ut\u00e1na t\u00e1j\u00e9koztatj\u00e1k a sajt\u00f3t - mondta a korm\u00e1nyf\u0151.\u00a0\n\nHozz\u00e1tette: az operat\u00edv t\u00f6rzs meg\u00e1llap\u00edtotta, hogy a v\u00e9dekez\u00e9shez minden sz\u00fcks\u00e9ges szem\u00e9lyi, t\u00e1rgyi \u00e9s jogi felt\u00e9tel rendelkez\u00e9sre \u00e1ll, \u00edgy van megfelel\u0151 l\u00e9tsz\u00e1m\u00fa, felk\u00e9sz\u00fclt orvos \u00e9s \u00e1pol\u00f3, eszk\u00f6z\u00f6k, p\u00e9ld\u00e1ul maszkok, \u00e9s a helyzet kezel\u00e9s\u00e9hez sz\u00fcks\u00e9ges jogszab\u00e1lyok, melyek alapj\u00e1n az orvosok rend\u0151r\u00f6k, k\u00f6zigazgat\u00e1si szakemberek v\u00e9gezhetik munk\u00e1jukat.\nForr\u00e1s:MTI\n\n"}]