[{"date": "2020-03-08 07:56", "url": "https://koronavirus.gov.hu/cikkek/hetre-nott-koronavirus-fertozottek-szama-tegnap-esti-eredmenyek-szerint", "h1": "H\u00e9tre n\u0151tt a koronav\u00edrus-fert\u0151z\u00f6ttek sz\u00e1ma a tegnap esti eredm\u00e9nyek szerint", "body": "\nA Szent L\u00e1szl\u00f3 K\u00f3rh\u00e1zban j\u00e1rv\u00e1ny\u00fcgyi z\u00e1rlat alatt \u00e1ll\u00f3 egyik ir\u00e1ni di\u00e1kn\u00e1l \u00e9s egy magyar n\u0151n\u00e9l diagnosztiz\u00e1lt\u00e1k a fert\u0151z\u00e9st \u00faj koronav\u00edrus-fert\u0151z\u00e9st (COVID-19) a tegnapi esti eredm\u00e9nyek szerint.\nMindketten a m\u00e1r kor\u00e1bban \u00faj koronav\u00edrus pozit\u00edv betegekhez kapcsol\u00f3d\u00f3 j\u00e1rv\u00e1ny\u00fcgyi kontaktkutat\u00e1s sor\u00e1n ker\u00fcltek a n\u00e9peg\u00e9szs\u00e9g\u00fcgyi hat\u00f3s\u00e1g l\u00e1t\u00f3k\u00f6r\u00e9be. Vel\u00fck egy\u00fctt haz\u00e1nkban 7 \u00faj koronav\u00edrus-fert\u0151z\u00f6ttet tartanak nyilv\u00e1n, k\u00f6z\u00fcl\u00fck 4 ir\u00e1ni, 1 brit, \u00e9s 2 magyar \u00e1llampolg\u00e1r.\n\nA 6. fert\u0151z\u00f6tt egy 22 \u00e9ves ir\u00e1ni f\u00e9rfi, a SE Eg\u00e9szs\u00e9gtudom\u00e1nyi Kar hallgat\u00f3ja, aki a Magyarorsz\u00e1gon els\u0151k\u00e9nt diagnosztiz\u00e1lt ir\u00e1ni gy\u00f3gyszer\u00e9szhallgat\u00f3val egy\u00fctt egy sz\u00fclet\u00e9snapi partin vett r\u00e9szt febru\u00e1r 28-\u00e1n. Az \u0151 eset\u00e9ben m\u00e1r az els\u0151 laborat\u00f3riumi vizsg\u00e1lat pozit\u00edvnak bizonyult.\n\nA 7. beteg annak a brit f\u00e9rfinak az 59 \u00e9ves magyar feles\u00e9ge, aki Mil\u00e1n\u00f3ban fert\u0151z\u0151d\u00f6tt meg \u00e9s jelenleg a debreceni Ken\u00e9zy Gyula K\u00f3rh\u00e1zban r\u00e9szes\u00fcl k\u00f3rh\u00e1zi ell\u00e1t\u00e1sban. A n\u0151betegn\u00e9l csak a 2. laborat\u00f3riumi vizsg\u00e1lat igazolta az \u00faj koronav\u00edrus okozta fert\u0151z\u00e9st.\n\nAz orsz\u00e1gos tisztif\u0151orvos \u00e1ltal kiadott elj\u00e1r\u00e1srendnek megfelel\u0151en az \u0151 eset\u00fckben is halad\u00e9ktalanul megkezd\u0151dik a j\u00e1rv\u00e1ny\u00fcgyi vizsg\u00e1lat \u00e9s kontaktkutat\u00e1s. A n\u00e9peg\u00e9szs\u00e9g\u00fcgyi hat\u00f3s\u00e1g kik\u00e9rdezi \u0151ket is, ahogy minden egyes fert\u0151z\u00f6ttet, hogy az elm\u00falt k\u00e9t h\u00e9tben hol \u00e9s kikkel \u00e1lltak szoros kapcsolatban. \u00d6sszesen teh\u00e1t eddig k\u00e9t magyar \u00faj koronav\u00edrus-fert\u0151z\u00f6ttr\u0151l tudunk: egy 70 \u00e9ves, id\u0151s, beteg f\u00e9rfir\u0151l \u00e9s a brit beteg magyar feles\u00e9g\u00e9r\u0151l.\n\n\u00cdgy zajlik a kontaktkutat\u00e1s:\u00a0https://koronavirus.gov.hu/cikkek/nnk-igy-zajlik-kontaktvizsgalat\n"}]