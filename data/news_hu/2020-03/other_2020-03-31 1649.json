[{"date": "2020-03-31 16:49", "url": "https://koronavirus.gov.hu/cikkek/varga-judit-jarvany-idejen-folytatodik-az-allam-aldozatsegito-programja", "h1": "Varga Judit: a j\u00e1rv\u00e1ny idej\u00e9n is folytat\u00f3dik az \u00e1llam \u00e1ldozatseg\u00edt\u0151 programja", "body": "\nEgyetlen \u00e1ldozat sem marad egyed\u00fcl a vesz\u00e9lyhelyzetben, mivel az \u00e1llam a koronav\u00edrus-j\u00e1rv\u00e1ny idej\u00e9n sem hagyja mag\u00e1ra a b\u0171ncselekm\u00e9nyek \u00e9s a szab\u00e1lys\u00e9rt\u00e9sek s\u00e9rtettjeit - nyilatkozta az igazs\u00e1g\u00fcgyi miniszter.\n\nVarga Judit hangs\u00falyozta, az \u00e1ldozatseg\u00edt\u0151 k\u00f6zpontok tov\u00e1bbra is \u00fczemelnek, a kij\u00e1r\u00e1si korl\u00e1toz\u00e1sok pedig nem terjednek ki azokra, akik seg\u00edts\u00e9g\u00e9rt folyamodnak.\nAz Igazs\u00e1g\u00fcgyi Miniszt\u00e9rium \u00e1ltal m\u0171k\u00f6dtetett \u00e1ldozatseg\u00edt\u0151 k\u00f6zpontok, valamint az \u00e9jjel-nappal ingyenesen h\u00edvhat\u00f3 06-80-225-225-\u00f6s telefonsz\u00e1mon el\u00e9rhet\u0151 \u00e1ldozatseg\u00edt\u0151 vonal a koronav\u00edrus-j\u00e1rv\u00e1ny ellen\u00e9re is \u00fczemelnek \u00e9s t\u00e1mogat\u00e1sban r\u00e9szes\u00edtik a hozz\u00e1juk fordul\u00f3 \u00e1ldozatokat - fejtette ki.\nKiemelte, a k\u00f6zpontok munkat\u00e1rsainak c\u00e9lja a j\u00e1rv\u00e1ny ellen\u00e9re sem v\u00e1ltozott: az a legfontosabb, hogy az \u00e1ldozatok azt \u00e9rezz\u00e9k, nincsenek egyed\u00fcl \u00e9s megkapj\u00e1k a sz\u00fcks\u00e9ges t\u00e1mogat\u00e1st.\n\"A b\u0171ncselekm\u00e9nyek \u00e9s szab\u00e1lys\u00e9rt\u00e9sek \u00e1ldozatainak megseg\u00edt\u00e9se tov\u00e1bbra is els\u0151dleges fontoss\u00e1g\u00fa az Igazs\u00e1g\u00fcgyi Miniszt\u00e9rium sz\u00e1m\u00e1ra, hiszen 2020 az \u00e1ldozatseg\u00edt\u00e9s \u00e9ve a miniszt\u00e9riumban\" - fogalmazott.\nVarga Judit fontosnak nevezte, hogy a vesz\u00e9lyhelyzetben bevezetett kij\u00e1r\u00e1si korl\u00e1toz\u00e1sok nem vonatkoznak azokra, akik ilyen helyzetben \u00e1llami seg\u00edts\u00e9g\u00e9rt folyamodnak. Megjegyezte tov\u00e1bb\u00e1, hogy az \u00e1ldozatseg\u00edt\u0151 k\u00f6zpontok minden nap v\u00e1rj\u00e1k a hozz\u00e1juk fordul\u00f3kat, de a korm\u00e1nyzati int\u00e9zked\u00e9sekre tekintettel azt k\u00e9rik, hogy els\u0151sorban telefonon vagy e-mailben keress\u00e9k fel munkat\u00e1rsaikat.\n\n\nMTI 2020. m\u00e1rcius 31.\n\n"}]