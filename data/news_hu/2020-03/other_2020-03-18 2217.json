[{"date": "2020-03-18 22:17", "url": "https://koronavirus.gov.hu/cikkek/piacok-nyitva-tartanak-de-fontos-ovintezkedesek-betartasa-az-idosek-kerjenek-meg-mast", "h1": "A piacok nyitva tartanak, de fontos \u00f3vint\u00e9zked\u00e9sek betart\u00e1sa,  az id\u0151sek k\u00e9rjenek meg m\u00e1st a bev\u00e1s\u00e1rl\u00e1sra!", "body": "\nA magyar \u00e1llampolg\u00e1rok eg\u00e9szs\u00e9g\u00e9nek \u00e9s \u00e9let\u00e9nek meg\u00f3v\u00e1sa \u00e9rdek\u00e9ben elrendelt vesz\u00e9lyhelyzeti int\u00e9zked\u00e9sek r\u00e9szek\u00e9nt az \u00fczletek jelent\u0151s r\u00e9sze 2020. m\u00e1rcius 17. \u00f3ta nem lehet nyitva d\u00e9lut\u00e1n 15 \u00f3ra ut\u00e1n. A korl\u00e1toz\u00e1s nem vonatkozik a t\u00f6bbnyire ny\u00edlt t\u00e9ren m\u0171k\u00f6d\u0151 \u00e9s jellemz\u0151en kora d\u00e9lut\u00e1n bez\u00e1r\u00f3 piacokra. Az \u00e1ltal\u00e1nos el\u0151vigy\u00e1zatoss\u00e1gi szab\u00e1lyok term\u00e9szetesen a piacok l\u00e1togat\u00f3ira is \u00e9rv\u00e9nyesek: a vev\u0151k tartsanak biztons\u00e1gos t\u00e1vols\u00e1got egym\u00e1st\u00f3l, a fokozottan vesz\u00e9lyeztetett id\u0151sek pedig ink\u00e1bb maradjanak otthon, k\u00e9rjenek seg\u00edts\u00e9get a bev\u00e1s\u00e1rl\u00e1shoz.\n\nA kapcsol\u00f3d\u00f3 korm\u00e1nyrendeletben r\u00f6gz\u00edtett f\u0151szab\u00e1ly szerint az \u00fczletekben d\u00e9lut\u00e1n 15 \u00e9s reggel 6 \u00f3ra k\u00f6z\u00f6tt kiz\u00e1r\u00f3lag az ott foglalkoztatottak tart\u00f3zkodhatnak.\nAz el\u0151\u00edr\u00e1st az \u00e9lelmiszert, illatszert, drog\u00e9riai term\u00e9ket, h\u00e1ztart\u00e1si tiszt\u00edt\u00f3szert, vegyi \u00e1rut \u00e9s higi\u00e9niai pap\u00edrterm\u00e9ket \u00e1rus\u00edt\u00f3, gy\u00f3gy\u00e1szati seg\u00e9deszk\u00f6zt forgalmaz\u00f3 \u00fczletek, a gy\u00f3gyszert\u00e1rak, az \u00fczemanyag-t\u00f6lt\u0151\u00e1llom\u00e1sok \u00e9s a doh\u00e1nyboltok eset\u00e9ben nem kell alkalmazni. A csal\u00e1dok folyamatos \u00e9lelmiszer- \u00e9s gy\u00f3gyszer-ell\u00e1t\u00e1s\u00e1t biztos\u00edt\u00f3 boltok, patik\u00e1k, a benzinkutak \u00e9s trafikok teh\u00e1t saj\u00e1t hat\u00e1sk\u00f6rben meghat\u00e1rozott nyitva tart\u00e1si idej\u00fckben v\u00e1rj\u00e1k a v\u00e1s\u00e1rl\u00f3kat.\nKorl\u00e1toz\u00e1s n\u00e9lk\u00fcl tarthatnak nyitva a piacok is, f\u00fcggetlen\u00fcl att\u00f3l, hogy napi fogyaszt\u00e1si cikkeket \u00e9rt\u00e9kes\u00edtenek-e. A hat\u00e1lyos szab\u00e1lyoz\u00e1s szerint ezek nem min\u0151s\u00fclnek \u00fczletnek, de enn\u00e9l fontosabb szempont, hogy nagy r\u00e9sz\u00fck ny\u00edlt t\u00e9ren m\u0171k\u00f6dik, kev\u00e9s kiv\u00e9tellel jellemz\u0151en kora d\u00e9lut\u00e1nig bez\u00e1rnak.\nA miniszt\u00e9rium folyamatosan egyeztet a kereskedelmi szektor szerepl\u0151ivel, nyomon k\u00f6veti az ell\u00e1t\u00e1sbiztons\u00e1g helyzet\u00e9t. Ha b\u00e1rmilyen beavatkoz\u00e1s sz\u00fcks\u00e9gess\u00e9 v\u00e1lik, az \u00e1gazati javaslatok figyelembe v\u00e9tel\u00e9vel megteszi vagy kezdem\u00e9nyezi a sz\u00fcks\u00e9ges int\u00e9zked\u00e9seket. Ez\u00faton is k\u00f6sz\u00f6nj\u00fck a kiskereskedelemben dolgoz\u00f3k p\u00e9ld\u00e1s helyt\u00e1ll\u00e1s\u00e1t.\n\u00a0\n\nInnov\u00e1ci\u00f3s \u00e9s Technol\u00f3giai Miniszt\u00e9rium\n\n"}]