[{"date": "2020-03-16 19:17", "url": "https://koronavirus.gov.hu/cikkek/egyre-tobb-ceg-szunetelteti-szemelyes-ugyintezest", "h1": "Egyre t\u00f6bb c\u00e9g sz\u00fcnetelteti a szem\u00e9lyes \u00fcgyint\u00e9z\u00e9st", "body": "\nEgyre t\u00f6bb c\u00e9g sz\u00fcnetelteti ideiglenesen a szem\u00e9lyes \u00fcgyint\u00e9z\u00e9st \u00fcgyf\u00e9lszolg\u00e1lati irod\u00e1iban a koronav\u00edrus tov\u00e1bbi terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben.\n\nA Magyar Energetikai \u00e9s K\u00f6zm\u0171-szab\u00e1lyoz\u00e1si Hivatal (MEKH) h\u00e9tf\u0151n k\u00f6zlem\u00e9nyben h\u00edvta fel az energia- \u00e9s k\u00f6zm\u0171szolg\u00e1ltat\u00e1sokat ig\u00e9nybe vev\u0151 felhaszn\u00e1l\u00f3kat, hogy lehet\u0151s\u00e9g szerint a telefonos, az \u00edr\u00e1sos, illetve az online \u00fcgyint\u00e9z\u00e9st haszn\u00e1lj\u00e1k, \u00e9s \u00edgy tarts\u00e1k a kapcsolatot a szolg\u00e1ltat\u00f3kkal. A k\u00f6zlem\u00e9ny szerint minden szolg\u00e1ltat\u00f3 biztos\u00edtja \u00fcgyfeleinek a telefonos, az \u00edr\u00e1sos, illetve az online el\u00e9rhet\u0151s\u00e9geit, t\u00f6bb szolg\u00e1ltat\u00f3 felf\u00fcggesztette a szem\u00e9lyes \u00fcgyf\u00e9lszolg\u00e1lat\u00e1t.\nAz E.ON \u00e9s az ELM\u0170-\u00c9M\u00c1SZ m\u00e1r a napokban d\u00f6nt\u00f6tt err\u0151l. Az NKM Energia Zrt. h\u00e9tf\u0151i k\u00f6zlem\u00e9ny\u00e9ben \u00edrta, hogy szem\u00e9lyes \u00fcgyf\u00e9lszolg\u00e1lati irod\u00e1it tov\u00e1bbi rendelkez\u00e9sig bez\u00e1rta. Az NKM hangs\u00falyozta, hogy honlapj\u00e1n minden inform\u00e1ci\u00f3t meg lehet tal\u00e1lni, az \u00fcgyek a nap 24 \u00f3r\u00e1j\u00e1ban, ak\u00e1r h\u00e9tv\u00e9g\u00e9n otthonr\u00f3l is int\u00e9zhet\u0151k, a regisztr\u00e1ci\u00f3 csak n\u00e9h\u00e1ny percet vesz ig\u00e9nybe.\nA Magyar Nemzeti Bank is sz\u00fcnetelteti a szem\u00e9lyes \u00fcgyf\u00e9lfogad\u00e1st, a megkeres\u00e9seket ingyenes telefonsz\u00e1mon \u00e9s az ugyfelszolgalat@mnb.hu e-mail-c\u00edmen v\u00e1rj\u00e1k.\nA Nemzeti Ad\u00f3- \u00e9s V\u00e1mhivatal (NAV) h\u00e9tf\u0151n jelezte, hogy v\u00e1ltoztat \u00fcgyf\u00e9lfogad\u00e1si gyakorlat\u00e1n \u00e9s a v\u00e1rakoz\u00f3kat \u00fctemezetten fogadja. Ez azt jelenti, hogy az \u00fcgyf\u00e9lt\u00e9rben egyszerre csak annyi \u00fcgyf\u00e9l tart\u00f3zkodhat, ah\u00e1ny \u00fcgyf\u00e9lszolg\u00e1lati ablak nyitva van. Az ad\u00f3hat\u00f3s\u00e1g \u00fcgyf\u00e9lszolg\u00e1latain higi\u00e9niai protokoll van \u00e9rv\u00e9nyben, amelynek r\u00e9szek\u00e9nt r\u00f6vid id\u0151k\u00f6z\u00f6nk\u00e9nt szell\u0151ztetik a helyis\u00e9geket. Az ad\u00f3\u00fcgyek d\u00f6nt\u0151 t\u00f6bbs\u00e9ge elektronikusan is int\u00e9zhet\u0151, ez\u00e9rt a NAV k\u00e9ri az \u00fcgyfeleket, hogy v\u00e1lassz\u00e1k az elektronikus vagy telefonos \u00fcgyint\u00e9z\u00e9st, elker\u00fclve a szem\u00e9lyes megjelen\u00e9st \u00e9s a sorban \u00e1ll\u00e1st.\nA Magyar K\u00f6z\u00fat Nonprofit Zrt. h\u00e9tf\u0151t\u0151l - el\u0151zetesen m\u00e1rcius 31-ig - felf\u00fcggesztette a szem\u00e9lyes \u00fcgyint\u00e9z\u00e9si lehet\u0151s\u00e9get a c\u00e9g telephelyein. A t\u00e1rsas\u00e1g az \u00e1ltala \u00fczemeltetett tengelys\u00falym\u00e9r\u0151 \u00e1llom\u00e1sokon a szem\u00e9lyes \u00fcgyf\u00e9lszolg\u00e1latot, illetve \u00fcgyf\u00e9lforgalmat h\u00e9tf\u0151n az esti m\u0171szakkezdett\u0151l f\u00fcggeszti fel, egy\u00fattal a t\u00f6bbi orsz\u00e1gos \u00e9s megyei telephely\u00e9n is korl\u00e1tozza a szem\u00e9lyes \u00fcgyf\u00e9lforgalmat. A t\u00e1rsas\u00e1g tulajdon\u00e1ba tartoz\u00f3 kisk\u0151r\u00f6si \u00datt\u00f6rt\u00e9neti M\u00fazeumot hat\u00e1rozatlan id\u0151re szint\u00e9n bez\u00e1rt\u00e1k.\nA Magyar K\u00f6z\u00fat k\u00f6zlem\u00e9nye szerint a j\u00f6v\u0151ben is valamennyi \u00fcgyt\u00edpusban lesz m\u00f3d online \u00fcgyint\u00e9z\u00e9sre, a www.kozut.hu oldal e-\u00fcgyf\u00e9lszolg\u00e1lat\u00e1n kereszt\u00fcl. Ezen k\u00edv\u00fcl a t\u00fals\u00falyos \u00e9s t\u00falm\u00e9retes j\u00e1rm\u0171vek enged\u00e9lykiv\u00e1lt\u00e1s\u00e1t elektronikus \u00faton munkanapokon \u00e9s h\u00e9tv\u00e9g\u00e9n is biztos\u00edtj\u00e1k a https://uvreoffice.kozut.hu fel\u00fcleten. A Magyar K\u00f6z\u00fat m\u00e9rn\u00f6ks\u00e9gi szakemberei m\u00e1r csaknem k\u00e9t hete el\u0151vigy\u00e1zatoss\u00e1gi int\u00e9zked\u00e9sk\u00e9nt sz\u00f3r\u00e1sos technol\u00f3gi\u00e1val, sz\u00e9les hat\u00e1sspektrum\u00fa szereket felhaszn\u00e1lva a gyorsforgalmi pihen\u0151helyi WC-\u00e9p\u00fcletek, berendez\u00e9sek \u00e9s utcab\u00fatorok tov\u00e1bbi fert\u0151tlen\u00edt\u00e9s\u00e9t is ell\u00e1tj\u00e1k, a pihen\u0151helyeken a napi fert\u0151tlen\u00edt\u00e9sek sz\u00e1m\u00e1t megdupl\u00e1zt\u00e1k, illetve egyes kiemelt pihen\u0151kn\u00e9l \u00e9s benzinkutakn\u00e1l m\u00e9g enn\u00e9l is s\u0171r\u0171bben, 4-5 \u00f3r\u00e1nk\u00e9nt v\u00e9gzik el. Megel\u0151z\u0151 int\u00e9zked\u00e9sk\u00e9nt ett\u0151l a h\u00e9tt\u0151l otthoni munkav\u00e9gz\u00e9sre ir\u00e1ny\u00edtott\u00e1k \u00e1t azokat a munkav\u00e1llal\u00f3kat, akik home office-ban is foglalkoztathat\u00f3k. A m\u00e9rn\u00f6ks\u00e9gi, fizikai \u00e1llom\u00e1nyn\u00e1l h\u00e9tk\u00f6znapokon a 8 \u00f3r\u00e1s munkarendr\u0151l ett\u0151l a h\u00e9tt\u0151l \u00e1tt\u00e9rnek 12 \u00f3r\u00e1s m\u0171szakokra, \u00edgy hosszabb ideig tart egy-egy munkanap, de kevesebb alkalommal kell munk\u00e1ba j\u00e1rni, ami a fert\u0151z\u00e9svesz\u00e9ly kock\u00e1zat\u00e1t cs\u00f6kkenti. A gyorsforgalmi utakon tov\u00e1bbra is 0-24 \u00f3r\u00e1s fel\u00fcgyeletet l\u00e1tnak el.\nA Magyar Telekom \u00fczletei tov\u00e1bbra is nyitva tartanak, ugyanakkor h\u00e9tf\u0151t\u0151l \u00e1ltal\u00e1nos t\u00e1vmunk\u00e1t vezetett be a v\u00e1llalat.\nA k\u00f6zlem\u00e9ny szerint a Magyar Telekom budapesti sz\u00e9kh\u00e1za az orsz\u00e1g legnagyobb irodah\u00e1za, amelyben 5000 munkat\u00e1rs dolgozik. H\u00e9tf\u0151t\u0151l csak a h\u00e1l\u00f3zat fel\u00fcgyelet\u00e9t v\u00e9gz\u0151k \u00e9s az \u00fcgyf\u00e9lszolg\u00e1latos feladatokat ell\u00e1t\u00f3k maradnak a sz\u00e9kh\u00e1zban, mintegy 400-an. Az oktat\u00e1si int\u00e9zm\u00e9nyek bez\u00e1r\u00e1sa miatt a t\u00e1rsas\u00e1g igyekezett a t\u00e1vmunka lehet\u0151s\u00e9g\u00e9t kiterjeszteni olyan munkak\u00f6r\u00f6kre is, ahol ez eddig nem volt bevett szok\u00e1s. Ha egy kisgyermeket nevel\u0151 munkat\u00e1rs munkak\u00f6r\u00e9b\u0151l ad\u00f3d\u00f3an m\u00e9gsem tud \u00e9lni a t\u00e1vmunka lehet\u0151s\u00e9g\u00e9vel, akkor a Magyar Telekom t\u00e1voll\u00e9ti d\u00edjat fizet neki, hogy gyermeke fel\u00fcgyelet\u00e9t ell\u00e1thassa - k\u00f6z\u00f6lt\u00e9k.\nA Magyar Biztos\u00edt\u00f3k Sz\u00f6vets\u00e9ge (Mabisz) is sz\u00fcnetelteti a szem\u00e9lyes \u00fcgyint\u00e9z\u00e9st a Mabisz illet\u00e9kess\u00e9g\u00e9be tartoz\u00f3 \u00fcgyekben, a sz\u00f6vets\u00e9g munkat\u00e1rsai ugyanakkor a telefonos el\u00e9rhet\u0151s\u00e9geken \u00e9s elektronikus \u00faton is minden t\u00e9mak\u00f6rben igyekeznek a lehet\u0151 legteljesebb felvil\u00e1gos\u00edt\u00e1ssal szolg\u00e1lni. A biztos\u00edt\u00f3k is prefer\u00e1lj\u00e1k a telefonos \u00e9s online fel\u00fcletek ig\u00e9nybe v\u00e9tel\u00e9t. Az egyes t\u00e1rsas\u00e1gok pontos kapcsolattart\u00e1si szab\u00e1lyair\u00f3l a j\u00e1rv\u00e1ny ideje alatt az \u00e9rintett biztos\u00edt\u00f3 honlapj\u00e1n lehet r\u00e9szletesen t\u00e1j\u00e9koz\u00f3dni.\nA Budapesti K\u00f6zleked\u00e9si K\u00f6zpont (BKK) h\u00e9tf\u0151n a Facebook-oldal\u00e1n k\u00f6z\u00f6lte, a m\u00e1rcius 16-i h\u00e9ten fokozatosan bevezetik irodai munkat\u00e1rsaikn\u00e1l a home office lehet\u0151s\u00e9g\u00e9t, hogy \u00edgy cs\u00f6kkents\u00e9k a megbeteged\u00e9s kock\u00e1zat\u00e1t. \"Ezzel a l\u00e9p\u00e9ssel p\u00e9ld\u00e1t szeretn\u00e9nk mutatni a t\u00f6bbi f\u0151v\u00e1rosi kis- \u00e9s nagyv\u00e1llalatnak, s\u0151t, felh\u00edvjuk a figyelm\u00fcket arra, hogy vizsg\u00e1lj\u00e1k meg, \u00e9s lehet\u0151s\u00e9g szerint vezess\u00e9k be \u0151k is az otthoni munkav\u00e9gz\u00e9st a j\u00e1rv\u00e1nyvesz\u00e9ly elm\u00fal\u00e1s\u00e1ig\" - \u00edrt\u00e1k. A Budapesti Fesztiv\u00e1l- \u00e9s Turisztikai K\u00f6zpont (BFTK), amelynek egyik kiemelt tev\u00e9kenys\u00e9ge a Budapestinfo Point turistainform\u00e1ci\u00f3s irod\u00e1k \u00fczemeltet\u00e9se a j\u00e1rv\u00e1nyhelyzetre tekintettel a Budapestinfo Point irod\u00e1kat bez\u00e1rta, \u00e9s ezut\u00e1n online, illetve telefonon seg\u00edti a turist\u00e1k t\u00e1j\u00e9koztat\u00e1s\u00e1t.\nA turistainform\u00e1ci\u00f3kat ezut\u00e1n is a www.budapestinfo.hu oldalon, valamint a Facebookon lehet megtal\u00e1lni, \u00e9s t\u00f6bb telefonvonalat is m\u0171k\u00f6dtetnek t\u00f6bb nyelven.\n\n\nMTI 2020. m\u00e1rcius 16.\n\n"}]