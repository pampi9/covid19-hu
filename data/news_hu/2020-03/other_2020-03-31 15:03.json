[{"date": "2020-03-31 15:03", "url": "https://koronavirus.gov.hu/cikkek/orszagos-tisztifoorvos-minden-elhunytnak-kronikus-alapbetegsege-volt", "h1": "Orsz\u00e1gos tisztif\u0151orvos: minden elhunytnak kr\u00f3nikus alapbetegs\u00e9ge volt", "body": "\nA koronav\u00edrus-j\u00e1rv\u00e1ny magyarorsz\u00e1gi hal\u00e1los \u00e1ldozatai valamennyien kr\u00f3nikus alapbetegs\u00e9gben szenvedtek - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia jelezte: a hal\u00e1los \u00e1ldozatok sz\u00e1ma 16-ra emelkedett. K\u00f6z\u00fcl\u00fck a legt\u00f6bben sz\u00edv- \u00e9s \u00e9rrendszeri megbeteged\u00e9sben szenvedtek, de volt k\u00f6zt\u00fck rosszindulat\u00fa daganatos megbeteged\u00e9sben szenved\u0151 is. A 16. \u00e1ldozat immunol\u00f3giai szempontb\u00f3l nagyon kock\u00e1zatos csoportba tartozott - k\u00f6z\u00f6lte.\nA tisztif\u0151orvos azt is bejelentette, hogy a koronavirus.gov.hu oldalon is k\u00f6zz\u00e9tett\u00e9k a hal\u00e1los \u00e1ldozatok list\u00e1j\u00e1t, koruk, nem\u00fck \u00e9s kr\u00f3nikus alapbetegs\u00e9geik felt\u00fcntet\u00e9s\u00e9vel.\nM\u00fcller Cec\u00edlia besz\u00e9lt arr\u00f3l is, hogy van ok az \u00f6r\u00f6mre is, hiszen m\u00e1r 37-en t\u00e1voztak gy\u00f3gyultan az int\u00e9zm\u00e9nyekb\u0151l.\nHangs\u00falyozta, a k\u00f6vetkez\u0151 id\u0151szakban jelent\u0151sen n\u00f6vekedni fog a laborat\u00f3riumi vizsg\u00e1latok sz\u00e1ma, minden gyan\u00fas esetet kivizsg\u00e1lnak.\nA tisztif\u0151orvos k\u00f6sz\u00f6netet mondott mindenkinek, a frontvonalban dolgoz\u00f3 eg\u00e9szs\u00e9g\u00fcgyi dolgoz\u00f3k mellett azoknak is, akik a kij\u00e1r\u00e1si korl\u00e1toz\u00e1s szab\u00e1lyait betartva seg\u00edtenek a fert\u0151z\u00e9si l\u00e1nc megszak\u00edt\u00e1s\u00e1ban, a j\u00e1rv\u00e1nyg\u00f6rbe lapos\u00edt\u00e1s\u00e1ban. K\u00fcl\u00f6n k\u00f6sz\u00f6netet mondott azoknak, akiknek a kor\u00e1bbi \u00e9letm\u00f3djukb\u00f3l ad\u00f3d\u00f3an fokozottan neh\u00e9z otthon maradniuk, ezt m\u00e9gis megteszik. P\u00e9ldak\u00e9nt eml\u00edtette a sportol\u00f3kat, m\u0171v\u00e9szeket.\nM\u00fcller Cec\u00edlia szerint fontos, hogy a bez\u00e1rts\u00e1gban mindenki megtal\u00e1lja azt az elfoglalts\u00e1got, amelyben \u00f6r\u00f6m\u00e9t leli, a rossz \u00e9rz\u00e9seket pedig senki se fojtsa k\u00e1ros szenved\u00e9lyekbe, helyette besz\u00e9lj\u00e9k ki azt bar\u00e1tokkal, szakemberekkel. Term\u00e9szetesen telefonon, vagy online kapcsolattart\u00e1s mellett - f\u0171zte hozz\u00e1.\n\n\nA tisztif\u0151orvos ez\u00fattal is tan\u00e1csolta a nem hiteles, f\u00e9lelmet gerjeszt\u0151 h\u00edrforr\u00e1sok elker\u00fcl\u00e9s\u00e9t, tov\u00e1bb\u00e1 rendszeres napirend k\u00f6vet\u00e9s\u00e9t, napi tornagyakorlatok v\u00e9gz\u00e9s\u00e9t. K\u00fcl\u00f6n\u00f6sen fontosnak nevezte, hogy a sz\u00fcl\u0151k sokat besz\u00e9lgessenek gyermekeikkel, ne tagadj\u00e1k le a probl\u00e9m\u00e1t, adjanak vil\u00e1gos, egy\u00e9rtelm\u0171 v\u00e1laszokat nekik a j\u00e1rv\u00e1nyr\u00f3l.\nK\u00e9rd\u00e9sekre v\u00e1laszolva kifejtette, a h\u00fasv\u00e9ti sonk\u00e1t \u00e9s toj\u00e1st is \u00e9rdemes j\u00f3l \u00e1tf\u0151zni, ut\u00f3bbit hip\u00f3s v\u00edzzel is \u00e1tmosni, majd lecsepegtetni. Megjegyezte, a nyers toj\u00e1s \u00e9s h\u00fas fogyaszt\u00e1sa nem aj\u00e1nlott.\nM\u00fcller Cec\u00edlia k\u00e9rd\u00e9sekre v\u00e1laszolva ez\u00fattal is meger\u0151s\u00edtette, az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sai alapj\u00e1n els\u0151sorban az eg\u00e9szs\u00e9g\u00fcgyi dolgoz\u00f3knak, betegell\u00e1t\u00f3knak \u00e9s a rendv\u00e9delmi szervek tagjainak aj\u00e1nlj\u00e1k a maszkok visel\u00e9s\u00e9t, de nem ellenzik azokn\u00e1l sem, akiknek biztons\u00e1g\u00e9rzetet ad. Hangs\u00falyozta ugyanakkor, hogy a helytelen, sok igazgat\u00e1ssal, arc\u00e9rint\u00e9ssel j\u00e1r\u00f3 maszkhaszn\u00e1lat kifejezetten kock\u00e1zatos lehet. A szakember legal\u00e1bb 60 fokon t\u00f6rt\u00e9n\u0151 mos\u00e1st javasolt a varrt maszkok fert\u0151tlen\u00edt\u00e9s\u00e9re.\nA tisztif\u0151orvos k\u00e9rd\u00e9sre besz\u00e9lt arr\u00f3l is, hogy csak a kij\u00e1r\u00e1si korl\u00e1toz\u00e1sban szerepl\u0151 indokokb\u00f3l lehet elhagyni az otthonokat \u00e9s ezek k\u00f6z\u00f6tt nem szerepel a k\u00f6lt\u00f6z\u00e9s, ez\u00e9rt mindenkit arra k\u00e9rt, hogy maradjon ott, ahol a jogszab\u00e1ly hat\u00e1lybal\u00e9p\u00e9sekor tart\u00f3zkodott.\nKiemelte, az id\u0151sekt\u0151l, kr\u00f3nikus betegs\u00e9gben szenved\u0151kt\u0151l v\u00e1ltozatlanul azt k\u00e9rik, maradjanak otthon.\nM\u00fcller Cec\u00edlia k\u00f6z\u00f6lte, az \u00e1llam kijel\u00f6lt tart\u00f3zkod\u00e1si helyet biztos\u00edt azoknak, akik csal\u00e1djuk, k\u00f6rnyezet\u00fck v\u00e9delm\u00e9ben nem szeretn\u00e9k otthonukban t\u00f6lteni a hat\u00f3s\u00e1gi karant\u00e9nt.\nElmondta, a j\u00e1rv\u00e1ny terjed\u00e9s\u00e9t legink\u00e1bb \u00fagy lehet \u00f6sszevetni a k\u00fcl\u00f6nb\u00f6z\u0151 orsz\u00e1gokban, ha az igazolt fert\u0151z\u00f6ttek sz\u00e1m\u00e1t hasonl\u00edtjuk az adott orsz\u00e1gok teljes lakoss\u00e1gsz\u00e1m\u00e1hoz.\nA tisztif\u0151orvos kiemelte: Magyarorsz\u00e1gon nem alakultak ki g\u00f3cpontok, a koronav\u00edrus-j\u00e1rv\u00e1ny egyenletesen terjed az orsz\u00e1gban. K\u00f6z\u00f6lte, hamarosan elj\u00f6n a j\u00e1rv\u00e1ny azon szakasza, amikor t\u00f6megess\u00e9 v\u00e1lnak a megbeteged\u00e9sek, az eg\u00e9szs\u00e9g\u00fcgyi int\u00e9zm\u00e9nyek azonban folyamatosan k\u00e9sz\u00fclnek erre a helyzetre. A k\u00f3rh\u00e1zak minden \u00e9vben k\u00e9sz\u00edtenek \u00fagynevezett eg\u00e9szs\u00e9g\u00fcgyi v\u00e1ls\u00e1ghelyzeti tervet, amelyek fel\u00fclvizsg\u00e1lat\u00e1t m\u00e1r kor\u00e1bban k\u00e9rte.\nM\u00fcller Cec\u00edlia sz\u00f3lt arr\u00f3l is, hogy a fert\u0151z\u00f6ttek k\u00f6z\u00f6tt vannak eg\u00e9szen fiatal, egy-k\u00e9t \u00e9ves gyermekek is. K\u00f6z\u00fcl\u00fck van, aki orvosi seg\u00edts\u00e9gre szorul, m\u00edg m\u00e1son a legenyh\u00e9bb t\u00fcnetek sem l\u00e1tsz\u00f3dnak - tette hozz\u00e1.\nJelezte, k\u00f3rh\u00e1zi kezel\u00e9sre kiz\u00e1r\u00f3lag csak akkor van sz\u00fcks\u00e9g, ha azt a magas l\u00e1z, a l\u00e9gszomj, vagy a fullad\u00e1s indokolja.\nA tisztif\u0151orvos a hozz\u00e1 int\u00e9zett utols\u00f3 k\u00e9rd\u00e9sre v\u00e1laszolva arra k\u00e9rte a fitnesztermek haszn\u00e1l\u00f3it, hogy id\u0151ben elk\u00fcl\u00f6n\u00fclten, fokozott fert\u0151tlen\u00edt\u00e9s mellett haszn\u00e1lj\u00e1k ezeket a helyis\u00e9geket.\n\u00a0\n\n\n\nMTI 2020. m\u00e1rcius 31.\n\n"}]