[{"date": "2020-03-30 19:23", "url": "https://koronavirus.gov.hu/cikkek/nemzeti-kibervedelmi-intezet-videokonferencia-alkalmazasra-hivatkozva-akarnak-becsapni", "h1": "Nemzeti Kiberv\u00e9delmi Int\u00e9zet: vide\u00f3konferencia-alkalmaz\u00e1sra hivatkozva akarnak becsapni t\u00e1vmunk\u00e1sokat", "body": "\nCsal\u00f3k egy v\u00e1llalati vide\u00f3konferencia alkalmaz\u00e1sra hivatkozva pr\u00f3b\u00e1lj\u00e1k meg \u00e1tverni a t\u00e1vmunk\u00e1ban dolgoz\u00f3 felhaszn\u00e1l\u00f3kat - h\u00edvta fel a figyelmet h\u00e9tf\u0151n a Facebook-oldal\u00e1n a Nemzeti Kiberv\u00e9delmi Int\u00e9zet.\n\nT\u00f6bb mint 74 ezer \u00fcgyf\u00e9llel \u00e9s 13 milli\u00f3 akt\u00edv felhaszn\u00e1l\u00f3val a Zoom az egyik legkedveltebb felh\u0151alap\u00fa v\u00e1llalati kommunik\u00e1ci\u00f3s platform, amelynek n\u00e9pszer\u0171s\u00e9ge az elm\u00falt hetekben m\u00e9g ink\u00e1bb megugrott - \u00edrt\u00e1k.\nMegjegyezt\u00e9k azt is, hogy az elm\u00falt \u00e9vekben a szolg\u00e1ltat\u00e1s s\u00falyos s\u00e9r\u00fcl\u00e9kenys\u00e9ge mer\u00fclt fel, valamint nemr\u00e9giben az internetes polg\u00e1rjogi szervezet, az EFF (Electronic Frontier Foundation) adatv\u00e9delmi agg\u00e1lyokat is megfogalmazott vele kapcsolatban.\nEgy jelent\u00e9s szerint - mik\u00e9nt v\u00e1rhat\u00f3 volt - a kiberb\u0171n\u00f6z\u0151k is megl\u00e1tt\u00e1k a potenci\u00e1lt a t\u00e1vmunk\u00e1ban: mind t\u00f6bb hamis, a Zoomra hasonl\u00edt\u00f3 domaint regisztr\u00e1lnak ugyanis, \u00e9s egyre gyakrabban jelenik meg k\u00e1ros Zoom-k\u00f3d is.\nA szak\u00e9rt\u0151k azt javasolj\u00e1k, hogy amikor valaki Zoom-linket kap, legyen k\u00fcl\u00f6n\u00f6sen \u00f3vatos, aki pedig a Zoom mobilkliens\u00e9t haszn\u00e1lja, mindig friss\u00edtse az alkalmaz\u00e1st a legut\u00f3bbi verzi\u00f3ra.\nAz NKI t\u00e1j\u00e9koztat\u00f3ja a videokonferencia-szolg\u00e1ltat\u00e1sok biztons\u00e1gos kezel\u00e9s\u00e9r\u0151l megtal\u00e1lhat\u00f3 az int\u00e9zet weboldal\u00e1n (https://nki.gov.hu/) - jelezt\u00e9k.\n\n\nMTI 2020. m\u00e1rcius 30.\n\n"}]