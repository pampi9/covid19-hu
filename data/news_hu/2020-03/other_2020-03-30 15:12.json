[{"date": "2020-03-30 15:12", "url": "https://koronavirus.gov.hu/cikkek/megemelt-eloleg-kitolt-hataridok-konnyebb-elszamolas-az-unios-tarsfinanszirozasu-projekteknel", "h1": "Megemelt el\u0151leg, kitolt hat\u00e1rid\u0151k, k\u00f6nnyebb elsz\u00e1mol\u00e1s az uni\u00f3s t\u00e1rsfinansz\u00edroz\u00e1s\u00fa projektekn\u00e9l", "body": "\nT\u00f6bb mint 20 fejleszt\u00e9spolitikai int\u00e9zked\u00e9s seg\u00edti a p\u00e1ly\u00e1zatok megval\u00f3s\u00edt\u00e1s\u00e1t a vesz\u00e9lyhelyzetben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00e9tf\u0151n az MTI-vel.\n\n\nHangs\u00falyozz\u00e1k, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) sz\u00e1mos ter\u00fcletre kiterjed\u0151, \u00e1tfog\u00f3 int\u00e9zked\u00e9scsomaggal t\u00e1mogatja a kedvezm\u00e9nyezetteket fejleszt\u00e9seik megval\u00f3s\u00edt\u00e1s\u00e1ban, befejez\u00e9s\u00e9ben. A t\u00e1rca megemeli a p\u00e1ly\u00e1zati el\u0151leg m\u00e9rt\u00e9k\u00e9t a vesz\u00e9lyhelyzet miatt neh\u00e9z helyzetbe ker\u00fclt \u00e1gazatokban m\u0171k\u00f6d\u0151 kedvezm\u00e9nyezettek eset\u00e9n. A forr\u00e1sok megfelel\u0151 hasznosul\u00e1s\u00e1t egyszer\u0171bb elj\u00e1r\u00e1sok, meghosszabb\u00edtott hat\u00e1rid\u0151k, t\u00f6bb teljes\u00edt\u00e9si elv\u00e1r\u00e1s enyh\u00e9bb \u00e1tmeneti szab\u00e1lyoz\u00e1sa teszi lehet\u0151v\u00e9 - olvashat\u00f3 a k\u00f6zlem\u00e9nyben.\n\"A koronav\u00edrus-j\u00e1rv\u00e1ny okozta vesz\u00e9lyhelyzet az uni\u00f3s t\u00e1rsfinansz\u00edroz\u00e1ssal fejleszt\u00e9spolitikai t\u00e1mogat\u00e1sban r\u00e9szes\u00fcl\u0151 projektek megval\u00f3s\u00edt\u00e1s\u00e1t is megnehez\u00edti. A korm\u00e1ny c\u00e9lja, hogy az elnyert p\u00e1ly\u00e1zati forr\u00e1sok a rendk\u00edv\u00fcli k\u00f6r\u00fclm\u00e9nyek ellen\u00e9re is a lehet\u0151 legnagyobb m\u00e9rt\u00e9kben hasznosuljanak a magyar v\u00e1llalkoz\u00e1sok \u00e9s a magyar csal\u00e1dok \u00e9rdek\u00e9ben. Az ITM arra t\u00f6rekszik, hogy minden kedvezm\u00e9nyezett teljes\u00edthesse a t\u00e1mogat\u00e1si szerz\u0151d\u00e9s\u00e9ben foglaltakat, \u00e9s minden fejleszt\u00e9s megval\u00f3suljon, lehet\u0151v\u00e9 t\u00e9ve a gazdas\u00e1g miel\u0151bbi \u00fajraind\u00edt\u00e1s\u00e1t\" - hangs\u00falyozta Per\u00e9nyi Zsigmond eur\u00f3pai uni\u00f3s fejleszt\u00e9sek\u00e9rt felel\u0151s \u00e1llamtitk\u00e1r a k\u00f6zlem\u00e9nyben.\nKiemelt\u00e9k, az int\u00e9zked\u00e9sek r\u00e9szek\u00e9nt egyebek mellett a t\u00e1mogat\u00e1si el\u0151leg \u00e1ltal\u00e1nos m\u00e9rt\u00e9ke 25-r\u0151l 50 sz\u00e1zal\u00e9kra emelkedik a korm\u00e1nyzati int\u00e9zked\u00e9sekkel \u00f6sszhangban a vesz\u00e9lyhelyzetben legink\u00e1bb \u00e9rintett \u00e1gazatok eset\u00e9n (p\u00e9ld\u00e1ul turizmus, egyes szolg\u00e1ltat\u00e1si szektorok).\nMeghosszabbodik az el\u0151leg elsz\u00e1mol\u00e1s\u00e1nak \u00e9s a projekt m\u00e9rf\u00f6ldk\u00f6veinek hat\u00e1rideje, a t\u00e1mogat\u00e1si szerz\u0151d\u00e9sek v\u00e9ghat\u00e1rideje, a t\u00e1mogat\u00e1si szerz\u0151d\u00e9sek m\u00f3dos\u00edt\u00e1sa egyszer\u0171s\u00edtett m\u00f3don t\u00f6rt\u00e9nik, a nem uni\u00f3s elv\u00e1r\u00e1shoz k\u00f6thet\u0151 indik\u00e1torok alkalmaz\u00e1sa ideiglenesen elt\u00f6r\u00f6lhet\u0151, a vesz\u00e9lyhelyzet fenn\u00e1ll\u00e1sa alatt a hitelben r\u00e9szes\u00fcl\u0151 ad\u00f3s a hitelszerz\u0151d\u00e9sb\u0151l ered\u0151 t\u0151ke- \u00e9s kamatfizet\u00e9si k\u00f6telezetts\u00e9ge teljes\u00edt\u00e9s\u00e9re fizet\u00e9si halad\u00e9kot kap, az ir\u00e1ny\u00edt\u00f3 hat\u00f3s\u00e1gok \u00faj k\u00f6vetel\u00e9sek v\u00e9grehajt\u00e1s\u00e1t nem ind\u00edtj\u00e1k el, a folyamatban l\u00e9v\u0151k v\u00e9grehajt\u00e1s\u00e1t felf\u00fcggesztik - k\u00f6z\u00f6lte az ITM.\nA k\u00f6zlem\u00e9ny szerint h\u00e1rom h\u00f3nappal automatikusan meghosszabbodik az el\u0151leg elsz\u00e1mol\u00e1s\u00e1nak \u00e9s a projekt m\u00e9rf\u00f6ldk\u00f6veinek hat\u00e1rideje, a t\u00e1mogat\u00e1si szerz\u0151d\u00e9sek v\u00e9ghat\u00e1rideje. Az ir\u00e1ny\u00edt\u00f3 hat\u00f3s\u00e1gok a t\u00e1mogat\u00e1si szerz\u0151d\u00e9s megk\u00f6t\u00e9s\u00e9hez sz\u00fcks\u00e9ges felt\u00e9telek \u00e9s a hi\u00e1nyp\u00f3tl\u00e1s teljes\u00edt\u00e9s\u00e9re, a tiszt\u00e1z\u00f3 k\u00e9rd\u00e9s megv\u00e1laszol\u00e1s\u00e1ra nyitva \u00e1ll\u00f3 hat\u00e1rid\u0151ket a jogszab\u00e1ly szerint lehets\u00e9ges leghosszabb hat\u00e1rid\u0151ben \u00e1llap\u00edtj\u00e1k meg. Az enged\u00e9lyez\u00e9si elj\u00e1r\u00e1shoz - p\u00e9ld\u00e1ul \u00e9p\u00edt\u00e9si vagy haszn\u00e1latbav\u00e9teli enged\u00e9ly megl\u00e9t\u00e9hez - k\u00f6t\u00f6tt cselekm\u00e9nyek eset\u00e9n elegend\u0151 az elj\u00e1r\u00e1s megind\u00edt\u00e1s\u00e1t igazolni, nincs sz\u00fcks\u00e9g a joger\u0151s enged\u00e9lyre az \u00e9rintett t\u00e1mogat\u00e1si folyamat - p\u00e9ld\u00e1ul kifizet\u00e9s - v\u00e9grehajt\u00e1s\u00e1hoz.\nA fejleszt\u00e9spolitikai l\u00e9p\u00e9sek a k\u00f6r\u00fclm\u00e9nyekre tekintettel megk\u00f6nny\u00edtik a t\u00e1mogat\u00e1si szerz\u0151d\u00e9sek m\u00f3dos\u00edt\u00e1s\u00e1t, \u00e9s enyh\u00edtik a teljes\u00edt\u00e9si k\u00f6vetelm\u00e9nyeket is. A szerz\u0151d\u00e9sm\u00f3dos\u00edt\u00e1s egyszer\u0171s\u00edtett m\u00f3don t\u00f6rt\u00e9nik, egyes esetekben a v\u00e1ltoztat\u00e1sokhoz kevesebb al\u00e1t\u00e1maszt\u00f3 dokumentumot kell beny\u00fajtani, rugalmasabb\u00e1 v\u00e1lik a forr\u00e1sok \u00e1tcsoportos\u00edt\u00e1sa. Ha a projekt egy vagy t\u00f6bb, a felh\u00edv\u00e1sban meghat\u00e1rozott, \u00f6n\u00e1ll\u00f3an t\u00e1mogathat\u00f3 eleme m\u00e1r megval\u00f3sult, a projekt a befejez\u00e9s el\u0151tt ar\u00e1nyosan lez\u00e1rhat\u00f3. Ha a kedvezm\u00e9nyezett mulaszt\u00e1sait igazolhat\u00f3 m\u00f3don a vesz\u00e9lyhelyzet okozta, akkor h\u00e1tr\u00e1nyos jogk\u00f6vetkezm\u00e9nyt - p\u00e9ld\u00e1ul el\u00e1ll\u00e1st - nem indokolt \u00e9rv\u00e9nyes\u00edteni. Ha a t\u00e1mogat\u00e1s nem kifejezetten a munkahelyek megtart\u00e1s\u00e1ra ir\u00e1nyult, a vesz\u00e9lyhelyzet id\u0151tartama alatt a kedvezm\u00e9nyezettnek a foglalkoztatotti b\u00e1zisl\u00e9tsz\u00e1mot nem kell fenntartania. A nem uni\u00f3s elv\u00e1r\u00e1shoz k\u00f6thet\u0151 indik\u00e1torok alkalmaz\u00e1sa ideiglenesen elt\u00f6r\u00f6lhet\u0151. Ha egy uni\u00f3s indik\u00e1tor a vesz\u00e9lyhelyzet miatt nem \u00e9ri el a t\u00e1mogat\u00e1si szerz\u0151d\u00e9sben meghat\u00e1rozott \u00e9rt\u00e9k 75 sz\u00e1zal\u00e9k\u00e1t, a kedvezm\u00e9nyezett mentes\u00edthet\u0151 a t\u00e1mogat\u00e1s ar\u00e1nyos r\u00e9sz\u00e9nek visszafizet\u00e9se al\u00f3l.\n\u00c1tmenetileg enyh\u00fcl a fejleszt\u00e9spolitikai rendszer szigora a p\u00e9nz\u00fcgyi \u00e9s elsz\u00e1mol\u00e1si k\u00e9rd\u00e9sekben is. A t\u00e1mogat\u00e1si el\u0151leg \u00e1ltal\u00e1nos m\u00e9rt\u00e9ke 25-r\u0151l 50 sz\u00e1zal\u00e9kra emelkedik a vesz\u00e9lyhelyzetben legink\u00e1bb \u00e9rintett \u00e1gazatok (a korm\u00e1nyzati gazdas\u00e1gv\u00e9delmi int\u00e9zked\u00e9sekkel \u00f6sszhangban p\u00e9ld\u00e1ul a turizmus, vend\u00e9gl\u00e1t\u00f3ipar) eset\u00e9n. A vesz\u00e9lyhelyzet fenn\u00e1ll\u00e1sa alatt a hitelben r\u00e9szes\u00fcl\u0151 ad\u00f3s a hitelszerz\u0151d\u00e9sb\u0151l ered\u0151 t\u0151ke- \u00e9s kamatfizet\u00e9si k\u00f6telezetts\u00e9ge teljes\u00edt\u00e9s\u00e9re fizet\u00e9si halad\u00e9kot kap, az ir\u00e1ny\u00edt\u00f3 hat\u00f3s\u00e1gok \u00faj k\u00f6vetel\u00e9sek v\u00e9grehajt\u00e1s\u00e1t nem ind\u00edtj\u00e1k el, a folyamatban l\u00e9v\u0151k v\u00e9grehajt\u00e1s\u00e1t felf\u00fcggesztik. A besz\u00e1mol\u00f3 elutas\u00edt\u00e1sa eset\u00e9n nem k\u00f6telez\u0151 szankci\u00f3k\u00e9nt a t\u00e1mogat\u00e1s foly\u00f3s\u00edt\u00e1s\u00e1nak felf\u00fcggeszt\u00e9s\u00e9t alkalmazni, ennek lehet\u0151s\u00e9ge csup\u00e1n m\u00e9rlegelhet\u0151 - ismertetik.\nAz ITM k\u00f6zlem\u00e9nye szerint a j\u00e1rv\u00e1ny\u00fcgyi kock\u00e1zatok m\u00e9rs\u00e9kl\u00e9se \u00e9rdek\u00e9ben a szem\u00e9lyes vagy postai \u00fcgyint\u00e9z\u00e9ssel kapcsolatos \u00e9s a rendezv\u00e9nyek megtart\u00e1s\u00e1ra vonatkoz\u00f3 el\u0151\u00edr\u00e1sok is m\u00f3dosulnak. A sz\u00fcks\u00e9ges dokumentumok beny\u00fajt\u00e1sa a postai vagy szem\u00e9lyes \u00faton t\u00f6rt\u00e9n\u0151 \u00fcgyint\u00e9z\u00e9s helyett \u00e1tmenetileg az informatikai rendszerben kialak\u00edtott e-posta szolg\u00e1ltat\u00e1ssal is teljes\u00edthet\u0151. A kihirdetett vesz\u00e9lyhelyzet fenn\u00e1ll\u00e1s\u00e1nak id\u0151tartama alatt sz\u00fcnetelnek a helysz\u00edni ellen\u0151rz\u00e9sek, azokat a vesz\u00e9lyhelyzet megsz\u0171n\u00e9s\u00e9t k\u00f6vet\u0151 egy \u00e9ven bel\u00fcl kell majd p\u00f3tolni. Vis maior esetnek min\u0151s\u00fcl, ha egy rendezv\u00e9ny - workshop, konferencia stb. - a vesz\u00e9lyhelyzeti int\u00e9zked\u00e9sekkel k\u00f6zvetlen \u00f6sszef\u00fcgg\u00e9sben elmarad, ha a k\u00f6lts\u00e9geket nem fedezi biztos\u00edt\u00e1s, vagy azokat m\u00e1s m\u00f3don nem lehet visszafizettetni.\nAz int\u00e9zked\u00e9sekr\u0151l sz\u00f3l\u00f3 r\u00e9szletesebb t\u00e1j\u00e9koztat\u00e1st a t\u00e1rca k\u00f6zvetlen\u00fcl eljuttatja a kedvezm\u00e9nyezettekhez, \u00e9s el\u00e9rhet\u0151v\u00e9 teszi a korm\u00e1nyzati honlapon is - t\u00e1j\u00e9koztatott az ITM.\n\u00a0\n\nForr\u00e1s: MTI\n\n"}]