[{"date": "2020-03-17 13:03", "url": "https://koronavirus.gov.hu/cikkek/valtoznak-volanbusz-felszallasi-es-csomagkezelesi-szabalyai", "h1": "V\u00e1ltoznak a Vol\u00e1nbusz felsz\u00e1ll\u00e1si \u00e9s csomagkezel\u00e9si szab\u00e1lyai", "body": "\nA koronav\u00edrus-fert\u0151z\u00e9s terjed\u00e9s\u00e9nek megel\u0151z\u00e9se \u00e9rdek\u00e9ben a Vol\u00e1nbusz rendk\u00edv\u00fcli forgalmi \u00e9s kereskedelmi int\u00e9zked\u00e9seket vezet be j\u00e1ratain, egyebek k\u00f6z\u00f6tt v\u00e1ltoznak a felsz\u00e1ll\u00e1si \u00e9s csomagkezel\u00e9si szab\u00e1lyok.\n\n\nA t\u00e1j\u00e9koztat\u00e1s szerint az orsz\u00e1gos, el\u0151v\u00e1rosi \u00e9s region\u00e1lis forgalomban k\u00f6zleked\u0151 j\u00e1ratokon a b\u00e9rletesek a h\u00e1ts\u00f3 ajt\u00f3kat vehetik ig\u00e9nybe, az els\u0151 ajt\u00f3n csak azok sz\u00e1llhatnak fel, akiknek menetjegyet kell v\u00e1ltaniuk. A csomagkezel\u00e9si rend is v\u00e1ltozik - k\u00f6z\u00f6lte a Vol\u00e1nbusz. A j\u00e1rm\u0171vezet\u0151 nyitja \u00e9s z\u00e1rja a csomagteret, de a csomag be- \u00e9s kiv\u00e9tel\u00e9t az utasok maguk v\u00e9gzik.\nA budapesti N\u00e9pliget aut\u00f3busz-p\u00e1lyaudvaron m\u0171k\u00f6d\u0151 Utaz\u00e1si Centrum kiv\u00e9tel\u00e9vel az aut\u00f3busz-\u00e1llom\u00e1sokon m\u0171k\u00f6d\u0151 menetrendi inform\u00e1ci\u00f3s pontok z\u00e1rva tartanak, telefonon ugyanakkor tov\u00e1bbra is minden inform\u00e1ci\u00f3s pont el\u00e9rhet\u0151, a helysz\u00ednen az utast\u00e1j\u00e9koztat\u00e1s m\u00e1s form\u00e1i - p\u00e9ld\u00e1ul a ki\u00edr\u00e1s - tov\u00e1bbra is \u00e9lnek. A p\u00e9nzt\u00e1rakban \u00e9s j\u00e1ratokon a 2019/2020-as tan\u00e9v els\u0151 f\u00e9l\u00e9ves matric\u00e1j\u00e1val \u00e9rv\u00e9nyes\u00edtett di\u00e1kigazolv\u00e1nyokat m\u00e1rcius 31. ut\u00e1n is elfogadj\u00e1k, a di\u00e1kigazolv\u00e1ny-helyettes\u00edt\u0151 igazol\u00e1st eredeti al\u00e1\u00edr\u00e1s \u00e9s pecs\u00e9t n\u00e9lk\u00fcl is \u00e9rv\u00e9nyesnek tekintik - t\u00e1j\u00e9koztatott a Vol\u00e1nbusz. Fokozottan takar\u00edtj\u00e1k az \u00e1llom\u00e1sokat \u00e9s a j\u00e1rm\u0171veket, az aut\u00f3buszokon v\u00edrus\u00f6l\u0151 szerrel tiszt\u00edtj\u00e1k a padl\u00f3t \u00e9s a kapaszkod\u00f3kat, folyamatosan k\u00e9zfert\u0151tlen\u00edt\u0151 szerrel l\u00e1tj\u00e1k el a munkahelyi mosd\u00f3kat \u00e9s tiszt\u00e1lkod\u00f3helyis\u00e9geket.\nA buszvezet\u0151kre a j\u00e1rm\u0171vek gyakori takar\u00edt\u00e1s\u00e1val, v\u00edrus\u00f6l\u0151 szerrel val\u00f3 gyakori k\u00e9zmos\u00e1ssal seg\u00edtenek minimaliz\u00e1lni a fert\u0151z\u00e9svesz\u00e9lyt. A Vol\u00e1nbusz arra k\u00e9r mindenkit, hogy fokozottan \u00fcgyeljen szem\u00e9lyes higi\u00e9ni\u00e1j\u00e1ra, gyakori k\u00e9zmos\u00e1ssal, zsebkend\u0151 haszn\u00e1lat\u00e1val igyekezzen meg\u00e1ll\u00edtani a v\u00edrus terjed\u00e9s\u00e9t, \u00e9s csak akkor haszn\u00e1lja a Vol\u00e1nbusz j\u00e1ratait, ha nem \u00e1ll fenn n\u00e1la koronav\u00edrus-fert\u0151z\u00e9s gyan\u00faja. Az aut\u00f3busz-k\u00f6zleked\u00e9s menetrendje egyel\u0151re v\u00e1ltozatlan. A t\u00e1rsas\u00e1g aut\u00f3buszj\u00e1ratait, menetrendj\u00e9t, jegy- \u00e9s b\u00e9rletv\u00e1lt\u00e1si szab\u00e1lyait \u00e9rint\u0151 v\u00e1ltoz\u00e1sokr\u00f3l a volanbusz.hu/koronavirus oldalon t\u00e1j\u00e9koztatj\u00e1k az utasokat az aktu\u00e1lis inform\u00e1ci\u00f3kr\u00f3l - k\u00f6z\u00f6lte a Vol\u00e1nbusz.\n\n"}]