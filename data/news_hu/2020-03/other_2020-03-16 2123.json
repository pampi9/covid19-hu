[{"date": "2020-03-16 21:23", "url": "https://koronavirus.gov.hu/cikkek/orban-viktor-az-elet-az-elkovetkezendo-honapokban-nem-olyan-lesz-mint-amilyennek-megszoktuk", "h1": "Orb\u00e1n Viktor: Az \u00e9let az elk\u00f6vetkezend\u0151 h\u00f3napokban nem olyan lesz, mint amilyennek megszoktuk", "body": "\nA koronav\u00edrus-j\u00e1rv\u00e1ny kezel\u00e9se hosszadalmas \u00e9s neh\u00e9z folyamat lesz. Mindenkit\u0151l ki fogja k\u00f6vetelni az alkalmazkod\u00e1st. Az \u00e9let az elk\u00f6vetkezend\u0151 h\u00f3napokban nem olyan lesz, mint amilyennek megszoktuk. Egy l\u00e1thatatlan \u00e9s ismeretlen ellens\u00e9ggel \u00e1llunk szemben. A legnagyobb es\u00e9ly\u00fcnk akkor van, ha \u00f6sszefogunk. Arra k\u00e9rek mindenkit, hogy ebben a helyzetben a k\u00f6z\u00f6s cselekv\u00e9s \u00e9s a nemzeti \u00f6sszefog\u00e1s \u00fatj\u00e1t j\u00e1rjuk. Amire v\u00e1llalkozhatunk ma, hogy a v\u00edrusterjed\u00e9si sebess\u00e9g\u00e9t m\u00e9rs\u00e9kelj\u00fck. Ez\u00e9rt a t\u00e1rsas tal\u00e1lkoz\u00e1sok sz\u00e1m\u00e1t cs\u00f6kkenteni kell. Az \u00f6sszefog\u00e1s \u00e9s a fegyelmezetts\u00e9g a legfontosabb er\u0151tartal\u00e9kunk - h\u00edvta fel a figyelmet Orb\u00e1n Viktor napirend el\u0151tti felsz\u00f3lal\u00e1s\u00e1ban az Orsz\u00e1ggy\u0171l\u00e9sben. (Teljes besz\u00e9d)\n\nK\u00f6sz\u00f6n\u00f6m a sz\u00f3t, tisztelt Eln\u00f6k \u00dar! Tisztelt K\u00e9pvisel\u0151t\u00e1rsaim!\nAz\u00e9rt k\u00e9rtem sz\u00f3t, mert a m\u00falt h\u00e9t v\u00e9g\u00e9n a\u00a0korm\u00e1ny vesz\u00e9lyhelyzet\u00a0kihirdet\u00e9s\u00e9r\u0151l d\u00f6nt\u00f6tt, \u00e9s erre 1990 \u00f3ta nem volt p\u00e9lda a magyar demokr\u00e1cia t\u00f6rt\u00e9net\u00e9ben. Ennek az oka az, hogy az eg\u00e9sz vil\u00e1gon, \u00edgy Magyarorsz\u00e1gon is, egy\u00a0rendk\u00edv\u00fcli helyzettel\u00a0n\u00e9z\u00fcnk szembe. Egy\u00a0l\u00e1thatatlan \u00e9s ismeretlen ellens\u00e9ggel\u00a0\u00e1llunk szemben. A k\u00ednai koronav\u00edrus vil\u00e1gszerte elterjedt, ez\u00e9rt a mai kialakult helyzetet vil\u00e1gj\u00e1rv\u00e1nynak\u00a0kell tekintetn\u00fcnk. Az eg\u00e9sz emberis\u00e9g sz\u00e1m\u00e1ra kih\u00edv\u00e1st jelent, hogy egy eddig ismeretlen v\u00edrussal \u00e1llunk szemben. Fontos tudnunk azt is, hogy ez a j\u00e1rv\u00e1ny nemcsak egy ismeretlen v\u00edrust\u00f3l sz\u00e1rmazik, hanem, hogy az eddig ismert j\u00e1rv\u00e1nyokkal szemben a\u00a0k\u00ednai koronav\u00edrus-j\u00e1rv\u00e1ny sokkal gyorsabban terjed. Mivel nincs ellenszere, nincs ellene vakcina, ez\u00e9rt a terjed\u00e9s\u00e9t sehol sem siker\u00fclt meg\u00e1ll\u00edtani. 37 nagy, giga-, vil\u00e1g-gy\u00f3gyszerc\u00e9g dolgozik azon, hogy kifejlessze a sz\u00fcks\u00e9ges vakcin\u00e1t \u2013 mindeddig sikertelen\u00fcl. R\u00e1ad\u00e1sul ha kifejlesztik is, amire azt forgalomba lehet hozni, hossz\u00fa-hossz\u00fa h\u00f3napok telnek majd el. Ezeket a kutat\u00e1sokat, amelyek szerte a vil\u00e1gon zajlanak, a magyar virol\u00f3gusokb\u00f3l \u00e1ll\u00f3 munkacsoportunk figyelemmel k\u00eds\u00e9ri, \u00e9s ahol tud, be is kapcsol\u00f3dik.\nA v\u00edrus, a mostani tud\u00e1sunk szerint Ir\u00e1nb\u00f3l, Olaszorsz\u00e1gb\u00f3l, illetve Izraelb\u0151l jutott be Magyarorsz\u00e1g ter\u00fclet\u00e9re. Mindez azt jelenti, hogy a K\u00edn\u00e1ban kit\u00f6rt j\u00e1rv\u00e1ny, teh\u00e1t a f\u00f6ldkereks\u00e9g m\u00e1sik fel\u00e9n kit\u00f6rt j\u00e1rv\u00e1ny n\u00e9h\u00e1ny h\u00e9ten bel\u00fcl megjelent Eur\u00f3p\u00e1ban \u00e9s \u00edgy haz\u00e1nkban is. A\u00a0koronav\u00edrus j\u00e1rv\u00e1nnyal szemben nemcsak vakcin\u00e1nk nincs, hanem glob\u00e1lis megold\u00e1sunk sem. Ez\u00e9rt minden orsz\u00e1g maga dolgozza ki a v\u00e9dekez\u00e9s strat\u00e9gi\u00e1j\u00e1t. Ez nem ismeretlen a sz\u00e1munkra, \u00edgy volt ez a kor\u00e1bbi v\u00e1ls\u00e1gok idej\u00e9n is, legyen sz\u00f3 gazdas\u00e1gi v\u00e1ls\u00e1gr\u00f3l, \u00e1rv\u00edzhelyzetr\u0151l vagy \u00e9ppen a bev\u00e1ndorl\u00e1si v\u00e1ls\u00e1gr\u00f3l. Akkor is nek\u00fcnk kellett kidolgoznunk a magunk sz\u00e1m\u00e1ra haszn\u00e1lhat\u00f3, nemzeti v\u00e1ls\u00e1gkezel\u00e9si akci\u00f3terveket. \u00c9s am\u00edg nem fedezik f\u00f6l a vakcin\u00e1t, addig ez \u00edgy is marad. Term\u00e9szetesen a v\u00e9dekez\u00e9s sor\u00e1n konzult\u00e1lunk mindenkivel, mindenekel\u0151tt a szomsz\u00e9dainkkal, minden eur\u00f3pai uni\u00f3s orsz\u00e1ggal k\u00f6zvetlen kapcsolatban vagyunk, de a felel\u0151s d\u00f6nt\u00e9seket nek\u00fcnk, magyaroknak kell meghoznunk, a d\u00f6nt\u00e9sek meghozatal\u00e1t nem v\u00e1rhatjuk m\u00e1sokt\u00f3l, \u00e9s az \u00e9rte viselend\u0151 felel\u0151ss\u00e9get sem tudjuk m\u00e1sra \u00e1ttest\u00e1lni. K\u00fcl\u00f6n\u00f6sen fontos az Ausztri\u00e1val val\u00f3 egy\u00fcttm\u0171k\u00f6d\u00e9s, mert Ausztria szomsz\u00e9dos Olaszorsz\u00e1ggal is. Ez\u00e9rt az osztr\u00e1k int\u00e9zked\u00e9seket igyeksz\u00fcnk a leggyorsabban \u00e1t\u00fcltetni a magyar gyakorlatba, amir\u0151l mindj\u00e1rt mondok is n\u00e9h\u00e1ny sz\u00f3t.\nLegnagyobb es\u00e9ly\u00fcnk akkor van, ha \u00f6sszefogunk\nSokszor ker\u00fclt\u00fcnk neh\u00e9z helyzetbe, a legut\u00f3bbi t\u00edz \u00e9vben is j\u00f3 n\u00e9h\u00e1nyszor. Azt megtanultuk, hogy\u00a0b\u00e1rmekkora is vesz\u00e9ly, a legnagyobb es\u00e9ly\u00fcnk akkor van, ha \u00f6sszefogunk. Most is ezt kell tenn\u00fcnk. Arra k\u00e9rek mindenkit, hogy ebben a helyzetben a\u00a0k\u00f6z\u00f6s cselekv\u00e9s \u00e9s a nemzeti \u00f6sszefog\u00e1s \u00fatj\u00e1t j\u00e1rjuk. A lehet\u0151 legsz\u00e9lesebb nemzeti egy\u00fcttm\u0171k\u00f6d\u00e9sre van sz\u00fcks\u00e9g\u00fcnk.\nHosszadalmas \u00e9s neh\u00e9z lesz\nMi v\u00e1rhat\u00f3? Azt tudjuk, hogy\u00a0a koronav\u00edrus-j\u00e1rv\u00e1ny kezel\u00e9se hosszadalmas \u00e9s neh\u00e9z folyamat lesz.\u00a0Mindenkit\u0151l\u00a0ki fogja k\u00f6vetelni az alkalmazkod\u00e1st.\u00a0Az\u00a0\u00e9let az elk\u00f6vetkezend\u0151 h\u00f3napokban nem olyan lesz, mint amilyennek megszoktunk.\nK\u00f6sz\u00f6nj\u00fck az eg\u00e9szs\u00e9g\u00fcgyi \u00e9s rendv\u00e9delmi dolgoz\u00f3k munk\u00e1j\u00e1t\nA legfontosabb tov\u00e1bbra is a k\u00f6vetkez\u0151 h\u00f3napokban az\u00a0eg\u00e9szs\u00e9g\u00fcgyben dolgoz\u00f3k \u00e9s a rendfenntart\u00e1sban dolgoz\u00f3 emberek\u00a0munk\u00e1ja lesz. Ez\u00e9rt szeretn\u00e9m\u00a0megk\u00f6sz\u00f6nni az eg\u00e9szs\u00e9g\u00fcgyi \u00e9s a rendv\u00e9delmi dolgoz\u00f3knak a megfesz\u00edtett munk\u00e1t, amit az elm\u00falt id\u0151szakban v\u00e9geztek, nemcsak eddig cipeltek mindenkin\u00e9l nagyobb terheket, ez \u00edgy lesz a k\u00f6vetkez\u0151 hetekben, s\u0151t hossz\u00fa-hossz\u00fa h\u00f3napokban is. Ez\u00e9rt mindenkit arra k\u00e9rek, nemcsak \u00d6n\u00f6ket, hanem az embereket \u00e1ltal\u00e1ban, hogy seg\u00edts\u00fck a munk\u00e1jukat, enyh\u00edts\u00fcnk a terheiken, \u00e9s t\u00e1mogassuk \u0151ket.\n\u00d6sszefog\u00e1s \u00e9s fegyelmezetts\u00e9g\nSzeretn\u00e9k k\u00f6sz\u00f6netet mondani a magyar embereknek \u00e1ltal\u00e1ban is, mert \u00fagy l\u00e1tom, hogy megfelel\u0151 fegyelmezetts\u00e9ggel\u00a0fogadt\u00e1k a rendk\u00edv\u00fcli helyzetet. K\u00f6sz\u00f6n\u00f6m, hogy\u00a0elfogadj\u00e1k a szokatlan korl\u00e1toz\u00e1sokat, ebb\u0151l j\u00f6n majd m\u00e9g j\u00f3 n\u00e9h\u00e1ny. K\u00f6sz\u00f6n\u00f6m, hogy betartj\u00e1k a szab\u00e1lyokat, \u00e9s k\u00f6sz\u00f6n\u00f6m, hogy elfogadj\u00e1k a\u00a0hat\u00f3s\u00e1gok aj\u00e1nl\u00e1sait, melyeknek a sz\u00e1ma szint\u00e9n szaporodni fog. Ez a\u00a0legfontosabb er\u0151tartal\u00e9kunk, m\u00e1rmint az \u00f6sszefog\u00e1s \u00e9s a fegyelmezetts\u00e9g a legfontosabb er\u0151tartal\u00e9kunk, \u00e9lj\u00fcnk vele, \u00e9s haszn\u00e1ljuk ki.\nA v\u00edrusterjed\u00e9si sebess\u00e9g\u00e9t kell cs\u00f6kkenten\u00fcnk\nA mai tud\u00e1sunk szerint a koronav\u00edrus-j\u00e1rv\u00e1ny terjed\u00e9se h\u00e1rom szakaszra bonthat\u00f3: vannak az egyedi megbeteged\u00e9sek, ezut\u00e1n k\u00f6vetkeznek a csoportos megbeteged\u00e9sek, majd a t\u00f6meges megbeteged\u00e9s.\u00a0Magyarorsz\u00e1g eddig az els\u0151 szakaszban volt, a k\u00f6vetkez\u0151 napokban azonban \u00e1t fogunk l\u00e9pni a csoportos megbeteged\u00e9sek id\u0151szak\u00e1ba. Azt l\u00e1tjuk, hogy am\u00edg nincs vakcina, a vil\u00e1g minden orsz\u00e1g\u00e1ban, \u00edgy Magyarorsz\u00e1gon is\u00a0egyetlen es\u00e9ly\u00fcnk van, ez pedig a v\u00edrus terjed\u00e9s\u00e9nek m\u00e9rs\u00e9kl\u00e9se. Amire v\u00e1llalkozhatunk ma, hogy a\u00a0v\u00edrusterjed\u00e9si sebess\u00e9g\u00e9t m\u00e9rs\u00e9kelj\u00fck. Ez\u00e9rt a\u00a0t\u00e1rsas tal\u00e1lkoz\u00e1sok sz\u00e1m\u00e1t,\u00a0ahogy a szakemberek mondj\u00e1k: a kontaktusok sz\u00e1m\u00e1t kell cs\u00f6kkenten\u00fcnk.\nEddigi int\u00e9zked\u00e9seket\nMost r\u00f6viden besz\u00e1molok \u00d6n\u00f6knek arr\u00f3l, hogy ennek \u00e9rdek\u00e9ben eddig milyen d\u00f6nt\u00e9seket hoztuk. Ezek mind m\u00falt id\u0151ben \u00e9rtend\u0151k.\u00a0rendk\u00edv\u00fcli jogrendet, vesz\u00e9lyhelyzetet\u00a0hirdetett\u00fcnk az orsz\u00e1g teljes ter\u00fclet\u00e9re.\u00a0Beutaz\u00e1si tilalmat rendelt\u00fcnk el\u00a0az Olaszorsz\u00e1gb\u00f3l, K\u00edn\u00e1b\u00f3l, D\u00e9l-Kore\u00e1b\u00f3l, Izraelb\u0151l a nem magyar \u00e1llampolg\u00e1rok sz\u00e1m\u00e1ra, az ezen orsz\u00e1gokb\u00f3l \u00e9rkez\u0151 magyar \u00e1llampolg\u00e1rok bel\u00e9phetnek Magyarorsz\u00e1g ter\u00fclet\u00e9re, hiszen ez az \u0151 haz\u00e1juk, de azonnali\u00a0hat\u00f3s\u00e1gi karant\u00e9nba\u00a0kell vonulniuk. Ez a hat\u00f3s\u00e1gi hat\u00e1rozat \u00edrja el\u0151, hogy az illet\u0151\u00a0k\u00e9t h\u00e9tig a lak\u00f3hely\u00e9t nem hagyhatja el.\u00a0Szankci\u00f3val j\u00e1r, ha valaki val\u00f3tlan nyilatkozatot tesz, \u00e9s az is, ha megszegi a karat\u00e9n-hat\u00e1rozatra vonatkoz\u00f3 k\u00f6telezetts\u00e9g\u00e9t. Megtiltottuk a 100 f\u0151n\u00e9l nagyobb belt\u00e9ri \u00e9s az 500 f\u0151n\u00e9l nagyobb k\u00fclt\u00e9ri rendezv\u00e9nyek megtart\u00e1s\u00e1t. A\u00a0lej\u00e1r\u00f3 okiratokat\u00a0a vesz\u00e9lyhelyzet fenn\u00e1llt\u00e1ig nem kell meg\u00faj\u00edtani. A magyarorsz\u00e1gi\u00a0egyetemeken int\u00e9zm\u00e9nyl\u00e1togat\u00e1si tilalom\u00a0l\u00e9pett \u00e9rv\u00e9nybe, mostant\u00f3l az egyetemi oktat\u00e1s csak t\u00e1voktat\u00e1s form\u00e1j\u00e1ban val\u00f3sulhat meg. A\u00a0k\u00fclf\u00f6ldi oszt\u00e1lykir\u00e1ndul\u00e1sokat\u00a0megtiltottuk, a\u00a0di\u00e1kok ny\u00e1ri k\u00e9thetes nyelvtanul\u00e1s\u00e1nak bevezet\u00e9s\u00e9t\u00a0egy \u00e9vvel \u2013 rem\u00e9lj\u00fck, csak egy \u00e9vvel \u2013 elhalasztottuk. A k\u00f6zoktat\u00e1s teljes eg\u00e9sz\u00e9ben \u00e1tt\u00e9rt\u00a0a t\u00e1voktat\u00e1sra. J\u00e1rv\u00e1nyk\u00f3rh\u00e1z,\u00a0kont\u00e9nerb\u0151l \u00e9p\u00fclt j\u00e1rv\u00e1nyk\u00f3rh\u00e1z\u00a0fel\u00e1ll\u00edt\u00e1s\u00e1r\u00f3l d\u00f6nt\u00f6tt\u00fcnk, melynek \u00e9p\u00edt\u00e9se ma reggel, illetve hajnalban meg is kezd\u0151d\u00f6tt.\n\u00daj rendk\u00edv\u00fcli int\u00e9zked\u00e9sek\nEzek ut\u00e1n, tisztelt H\u00f6lgyeim \u00e9s Uraim, t\u00e1j\u00e9koztatni szeretn\u00e9m \u00d6n\u00f6ket arr\u00f3l, hogy az operat\u00edv t\u00f6rzs ma reggeli \u00fcl\u00e9s\u00e9t k\u00f6vet\u0151en \u00fajabb d\u00f6nt\u00e9seket hoztunk. Ezek a k\u00f6vetkez\u0151k.\u00a0Magyarorsz\u00e1g hat\u00e1rait a szem\u00e9lyforgalom el\u0151tt lez\u00e1rjuk. Az err\u0151l sz\u00f3l\u00f3 nemzetk\u00f6zi egyeztet\u00e9sek m\u00e1r zajlanak, ez azt jelenti, hogy a j\u00f6v\u0151ben\u00a0csak magyar \u00e1llampolg\u00e1rok l\u00e9phetnek be Magyarorsz\u00e1g ter\u00fclet\u00e9re. Ma \u00e9jf\u00e9lt\u0151l a rendezv\u00e9nyeket \u00e1ltal\u00e1nosan betiltjuk, sportesem\u00e9nyekre is legfeljebb \u2013 ha v\u00e1llalj\u00e1k a szervez\u0151k \u2013\u00a0z\u00e1rt kapuk m\u00f6g\u00f6tt\u00a0ker\u00fclhet sor, de a legjobb, ha \u00fagy sem.\u00a0A sz\u00f3rakoz\u00f3helyeket, mozikat bez\u00e1rjuk, a kultur\u00e1lis int\u00e9zm\u00e9nyekn\u00e9l l\u00e1togat\u00e1si tilalmat\u00a0vezet\u00fcnk be. Az\u00a0\u00e9ttermek, a k\u00e1v\u00e9z\u00f3k \u00e9s az \u00fczletek csak 15 \u00f3r\u00e1ig tarthatnak nyitva,\u00a0kiv\u00e9telt k\u00e9peznek az \u00e9lelmiszer\u00fczletek, a patik\u00e1k \u00e9s a drog\u00e9ri\u00e1k. Azt javasoljuk, hogy a\u00a0csal\u00e1di esem\u00e9nyeken k\u00edv\u00fcl minden m\u00e1s \u00f6sszej\u00f6vetelt halasszanak el.\u00a0Id\u0151s polg\u00e1rt\u00e1rsainknak, a sz\u00fcleinknek \u00e9s nagysz\u00fcleinknek pedig azt \u00fczenj\u00fck, hogy \u0151k k\u00fcl\u00f6n\u00f6sen\u00a0is ki vannak t\u00e9ve a j\u00e1rv\u00e1ny vesz\u00e9ly\u00e9nek, ez\u00e9rt arra k\u00e9rj\u00fck \u0151ket, hogy legyenek rendk\u00edv\u00fcl \u00f3vatosak. Ez a v\u00edrus r\u00e1juk n\u00e9zve k\u00fcl\u00f6n\u00f6sen is vesz\u00e9lyes. \u00dagy l\u00e1tom, hogy a korm\u00e1ny nem tilthatja meg, hogy a 70 \u00e9vn\u00e9l id\u0151sebbek elhagyhass\u00e1k a lak\u00e1sukat, azt hiszem, de azt mindenk\u00e9ppen k\u00e9rhetem t\u0151l\u00fck,\u00a0hogy ne hagyj\u00e1k el a lak\u00e1sukat. Nem az\u00e9rt, mert m\u00e1sokat megfert\u0151znek, hanem az\u00e9rt, mert nekik esik bajuk, \u0151k vannak vesz\u00e9lyben. Az\u00a0\u00f6nkorm\u00e1nyzatokat a mai napon k\u00f6telezz\u00fck arra, hogy az otthonaikban marad\u00f3 id\u0151s emberek ell\u00e1t\u00e1s\u00e1t\u00a0szervezz\u00e9k meg, \u00e9s gondoskodjanak r\u00f3luk. Azt k\u00e9rem az\u00a0\u00f6nkorm\u00e1nyzatokt\u00f3l, hogy erej\u00fcket els\u0151sorban az id\u0151sek megseg\u00edt\u00e9s\u00e9re\u00a0ford\u00edts\u00e1k.\n\nGazdas\u00e1gi k\u00f6vetkezm\u00e9nyek\nEddig az int\u00e9zked\u00e9sekr\u0151l.\u00a0Most a gazdas\u00e1gi k\u00f6vetkezm\u00e9nyekr\u0151l is szeretn\u00e9k mondani n\u00e9h\u00e1ny sz\u00f3t.\u00a0A koronav\u00edrus-j\u00e1rv\u00e1ny\u00a0els\u0151 helyen az emberi \u00e9letet fenyegeti, de j\u00f3l l\u00e1that\u00f3an a vil\u00e1gj\u00e1rv\u00e1nynak m\u00e1r most s\u00falyos gazdas\u00e1gi k\u00f6vetkezm\u00e9nyei is vannak. Az eg\u00e9sz gazdas\u00e1g, most a magyar gazdas\u00e1gr\u00f3l besz\u00e9lek, az\u00a0eg\u00e9sz magyar gazdas\u00e1g bajba ker\u00fcl, de nem egyszerre, nem egy id\u0151ben. Vannak a gazdas\u00e1gnak olyan szektorai, p\u00e9ld\u00e1ul a\u00a0turizmus, a vend\u00e9gl\u00e1t\u00e1s \u00e9s a szolg\u00e1ltat\u00e1sok, ahol a baj m\u00e1r bekopogtatott az ajt\u00f3n. Mager Andrea miniszter asszonynak most az a feladata, hogy a bajba jutott, m\u00e1r most bajba jutott \u00e1gazatok k\u00e9pvisel\u0151ivel konzult\u00e1ljon, javaslataikat, k\u00e9r\u00e9seiket begy\u0171jtse, \u00e9s a k\u00f6vetkez\u0151 napokban gyors int\u00e9zked\u00e9seket hozzunk a megseg\u00edt\u00e9s\u00fckre. Mivel\u00a0magyar emberek munkahely\u00e9t fenyegeti els\u0151sorban a vesz\u00e9ly, ez\u00e9rt a k\u00f6vetkez\u0151 hetekben a munkahelyek megv\u00e9d\u00e9s\u00e9re fogunk \u00f6sszpontos\u00edtani. Nagyon komoly\u00a0munkan\u00e9lk\u00fclis\u00e9gi hull\u00e1m fenyegeti\u00a0Magyarorsz\u00e1got.\u00a0Arra k\u00e9rek minden munkaad\u00f3t \u00e9s minden munkav\u00e1llal\u00f3t, hogy tegyenek szem\u00e9lyes er\u0151fesz\u00edt\u00e9seket, hogy megtarthass\u00e1k a munkahely\u00fcket. A koronav\u00edrus-j\u00e1rv\u00e1ny gazdas\u00e1gi k\u00f6vetkezm\u00e9nyei a k\u00f6lts\u00e9gvet\u00e9si \u00e9s gazdas\u00e1gi terveket is, m\u00e1rmint a k\u00f6zponti korm\u00e1nyzati\u00a0k\u00f6lts\u00e9gvet\u00e9si \u00e9s gazdas\u00e1gi terveket is fel\u00fcl fogj\u00e1k \u00edrni. A k\u00f6lts\u00e9gvet\u00e9seket minden szinten \u00fajra kell tervezni. Ennek a munk\u00e1nak a koordin\u00e1l\u00e1sa Varga Mih\u00e1ly miniszter \u00far feladata. Az int\u00e9zm\u00e9nyi \u00e9s az \u00f6nkorm\u00e1nyzati k\u00f6lts\u00e9gvet\u00e9sek \u00fajratervez\u00e9si t\u00e1mpontjait napokon bel\u00fcl meg fogjuk adni, a\u00a0magyar gazdas\u00e1g megseg\u00edt\u00e9s\u00e9t szolg\u00e1l\u00f3 int\u00e9zked\u00e9sek kidolgoz\u00e1sa pedig folyamatban van. Szeretn\u00e9m \u00d6n\u00f6ket t\u00e1j\u00e9koztatni arr\u00f3l is, hogy felvettem a kapcsolatot a Magyar Nemzeti Bank eln\u00f6k\u00e9vel, mert m\u00e1s eur\u00f3pai orsz\u00e1gokhoz hasonl\u00f3an Magyarorsz\u00e1gon is sz\u00fcks\u00e9g lesz a k\u00f6lts\u00e9gvet\u00e9si eszk\u00f6z\u00f6k mellett a monet\u00e1ris eszk\u00f6z\u00f6kre is a v\u00e1ls\u00e1g kezel\u00e9se \u00e9rdek\u00e9ben. Itt tartunk most, m\u00e1rcius 16-\u00e1n.\nK\u00f6sz\u00f6n\u00f6m a megtisztel\u0151 figyelm\u00fcket!\nA teljes besz\u00e9d megtekinthet\u0151:\n\u00a0\n\nhttps://koronavirus.gov.hu/cikkek/orban-lezarjak-magyarorszag-hatarait-szemelyforgalom-elott-betiltjak-rendezvenyeket\n\n"}]