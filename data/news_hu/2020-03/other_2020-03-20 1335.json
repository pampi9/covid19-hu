[{"date": "2020-03-20 13:35", "url": "https://koronavirus.gov.hu/cikkek/egeszsegugyi-maszkok-gyartasat-kezdte-meg-kezmu-nonprofit-kft", "h1": "Eg\u00e9szs\u00e9g\u00fcgyi maszkok gy\u00e1rt\u00e1s\u00e1t kezdte meg a K\u00e9zm\u0171 Nonprofit Kft.", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s \u00e9rdek\u00e9ben eg\u00e9szs\u00e9g\u00fcgyi maszkok gy\u00e1rt\u00e1s\u00e1t kezdte meg a megv\u00e1ltozott munkak\u00e9pess\u00e9g\u0171 embereket foglalkoztat\u00f3 K\u00e9zm\u0171 Nonprofit Kft.\n\nAz \u00e1llami tulajdon\u00fa c\u00e9g zugl\u00f3i \u00fczem\u00e9ben megtartott sajt\u00f3t\u00e1j\u00e9koztat\u00f3n F\u00fcl\u00f6p Attila hangs\u00falyozta, hogy az els\u0151 legy\u00e1rtott maszkokat a legvesz\u00e9lyeztetettebb koroszt\u00e1lyt gondoz\u00f3 id\u0151sotthonokba, a bentlak\u00f3knak, illetve a szem\u00e9lyzetnek juttatj\u00e1k el.\nA politikus elmondta, hogy a k\u00fcl\u00f6nleges \u00e9lethelyzetben a korm\u00e1nyzatnak k\u00f6teless\u00e9ge minden olyan kapacit\u00e1s felkutat\u00e1sa, ami el\u0151seg\u00edti az orsz\u00e1g \u00f6ngondoskod\u00e1s\u00e1t.\n\nEbben a helyzetben k\u00e9rt\u00e9k fel a c\u00e9gcsoportot arra, hogy gy\u00e1rt\u00e1si folyamatainak \u00e1ttekint\u00e9s\u00e9vel keresse meg a v\u00e9d\u0151eszk\u00f6z\u00f6k el\u0151\u00e1ll\u00edt\u00e1s\u00e1nak lehet\u0151s\u00e9g\u00e9t.\nArr\u00f3l is sz\u00f3lt, hogy a t\u00e1rsas\u00e1gn\u00e1l dolgoz\u00f3 megv\u00e1ltozott munkak\u00e9pess\u00e9g\u0171 emberek tudj\u00e1k, hogy milyen fontos a t\u00e1rsadalom t\u00e1mogat\u00e1sa.\nA v\u00e9d\u0151eszk\u00f6z\u00f6k gy\u00e1rt\u00e1s\u00e1val pedig most \u0151k ny\u00fajtanak t\u00e1mogat\u00e1st a t\u00e1rsadalom sz\u00e1m\u00e1ra - mondta az \u00e1llamtitk\u00e1r.\nCsizi P\u00e9ter, az orsz\u00e1gszerte 136 telephelyen, 9 ezer embert foglalkoztat\u00f3 K\u00c9ZM\u0170-ERFO-F\u0150KEFE c\u00e9gcsoport \u00fcgyvezet\u0151 igazgat\u00f3ja k\u00f6z\u00f6lte, hogy ak\u00e1r napi 30 ezer maszk el\u0151\u00e1ll\u00edt\u00e1s\u00e1hoz is rendelkeznek megfelel\u0151 gy\u00e1rt\u00f3i kapacit\u00e1ssal.\nUgyanakkor a legy\u00e1rthat\u00f3 mennyis\u00e9g a rendelkez\u00e9sre \u00e1ll\u00f3 alapanyag f\u00fcggv\u00e9nye - tette hozz\u00e1.\nK\u00f6zl\u00e9se szerint, a lehet\u0151s\u00e9geik \u00e1ttekint\u00e9se sor\u00e1n tal\u00e1ltak h\u00e1romezer m\u00e9ternyi eg\u00e9szs\u00e9g\u00fcgyben haszn\u00e1lt alapanyagot, amelynek felhaszn\u00e1l\u00e1s\u00e1val n\u00e9gy telephelyen \u00e9s 100 varr\u00f3n\u0151vel, els\u0151 k\u00f6rben 30 ezer higi\u00e9niai kend\u0151 gy\u00e1rt\u00e1s\u00e1t kezdt\u00e9k meg.\nUgyanakkor h\u00e9tf\u0151t\u0151l megdupl\u00e1zz\u00e1k a gy\u00e1rt\u00e1si kapacit\u00e1st \u00e9s az anyagbeszerz\u0151ig, technol\u00f3gusaik folyamatosan \u00faton vannak a megfelel\u0151 alapanyagok megv\u00e1s\u00e1rl\u00e1sa \u00e9rdek\u00e9ben.\nEnnek k\u00f6sz\u00f6nhet\u0151en \u00fajabb h\u00e1romezer m\u00e9ternyi alapanyag \u00e9rkezett be a t\u00e1rsas\u00e1ghoz - f\u0171zte hozz\u00e1.\nArr\u00f3l is sz\u00f3lt, hogy a c\u00e9gn\u00e9l k\u00e9sz\u00fcl\u0151 k\u00e9t r\u00e9teg\u0171 sz\u00e1jmaszkok textil alapanyagb\u00f3l k\u00e9sz\u00fclnek. Ez azt jelenti, hogy moshat\u00f3ak, vagyis t\u00f6bbsz\u00f6r felhaszn\u00e1lhat\u00f3ak.\n\n"}]