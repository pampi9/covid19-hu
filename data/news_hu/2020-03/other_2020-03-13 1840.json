[{"date": "2020-03-13 18:40", "url": "https://koronavirus.gov.hu/cikkek/who-europaba-tolodott-pandemia-sulypontja", "h1": "WHO: Eur\u00f3p\u00e1ba tol\u00f3dott a pand\u00e9mia s\u00falypontja ", "body": "\nEur\u00f3p\u00e1ba tol\u00f3dott a koronav\u00edrus-vil\u00e1gj\u00e1rv\u00e1ny (pand\u00e9mia) s\u00falypontja annak nyom\u00e1n, hogy a betegs\u00e9g miatti hal\u00e1loz\u00e1sok sz\u00e1ma t\u00falsz\u00e1rnyalta a glob\u00e1lisan - K\u00edn\u00e1n k\u00edv\u00fcl - elhunytak\u00e9t - k\u00f6z\u00f6lte p\u00e9nteken Tedrosz Adhanom Gebrejeszusz, az Eg\u00e9szs\u00e9g\u00fcgyi Vil\u00e1gszervezet (WHO) f\u0151igazgat\u00f3ja genfi sajt\u00f3t\u00e1j\u00e9koztat\u00f3j\u00e1n, amelyet videokonferencia form\u00e1j\u00e1ban tartott.\n\n\"Eur\u00f3pa v\u00e1lt a Covid-19 pand\u00e9mia epicentrum\u00e1v\u00e1\" - hangs\u00falyozta. Mint mondta, minden nap t\u00f6bb esetet jelentenek, mint a j\u00e1rv\u00e1ny tet\u0151fok\u00e1n K\u00edn\u00e1b\u00f3l.\n\u00a0A pand\u00e9mia vil\u00e1gszerte eddig mintegy \u00f6tezer \u00e9letet k\u00f6vetelt, m\u00edg a megbeteged\u00e9sek sz\u00e1ma meghaladta a 132 ezret. A WHO f\u0151igazgat\u00f3ja ezt tragikus m\u00e9rf\u00f6ldk\u0151nek nevezte.\nSzolidarit\u00e1si tervet jelentett be a Covid-19 j\u00e1rv\u00e1nnyal \u00f6sszef\u00fcgg\u00e9sben. Kijelentette, hogy ez lehet\u0151s\u00e9get ny\u00fajt majd mag\u00e1nszem\u00e9lyeknek \u00e9s szervezeteknek, hogy hozz\u00e1j\u00e1rulhassanak az eg\u00e9szs\u00e9g\u00fcgyi dolgoz\u00f3knak sz\u00fcks\u00e9ges arcmaszkok, gumikeszty\u0171k, k\u00f6nt\u00f6s\u00f6k \u00e9s v\u00e9d\u0151szem\u00fcvegek, illetve diagnosztikai felszerel\u00e9sek beszerz\u00e9s\u00e9hez. A terv befektet\u00e9si lehet\u0151s\u00e9get biztos\u00edtana a kutat\u00e1s-fejleszt\u00e9sbe, \u00edgy a vakcinakutat\u00e1sba is.\nTedrosz Adhanom Gebrejeszusz felsz\u00f3l\u00edtotta a nemzetk\u00f6zi k\u00f6z\u00f6ss\u00e9get, hogy az orsz\u00e1gok szigor\u00fa int\u00e9zked\u00e9sekkel l\u00e9pjenek fel a fert\u0151z\u00e9s terjed\u00e9s\u00e9nek megakad\u00e1lyoz\u00e1sa, a betegek felkutat\u00e1sa \u00e9s elk\u00fcl\u00f6n\u00edt\u00e9se \u00e9rdek\u00e9ben.\n\n\nMTI 2020. m\u00e1rcius 13., p\u00e9ntek 18:31\n\n"}]