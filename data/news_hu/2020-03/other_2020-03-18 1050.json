[{"date": "2020-03-18 10:50", "url": "https://koronavirus.gov.hu/cikkek/kizarolag-idopontfoglalassal-tortenik-az-ugyintezes-kormanyhivatali-ugyfelszolgalatokon-az", "h1": "Kiz\u00e1r\u00f3lag id\u0151pontfoglal\u00e1ssal t\u00f6rt\u00e9nik az \u00fcgyint\u00e9z\u00e9s a korm\u00e1nyhivatali \u00fcgyf\u00e9lszolg\u00e1latokon, az elk\u00e9sz\u00fclt okm\u00e1nyokat post\u00e1n k\u00e9zbes\u00edtik, nem k\u00f6zlekednek a mobiliz\u00e1lt korm\u00e1nyablakok", "body": "\nA koronav\u00edrus terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben 2020. m\u00e1rcius 18-t\u00f3l csak el\u0151zetes id\u0151pontfoglal\u00e1ssal \u00e9rkez\u0151 \u00fcgyfeleket fogadnak a korm\u00e1nyablakok, okm\u00e1nyirod\u00e1k, \u00e9s minden egy\u00e9b korm\u00e1nyhivatali \u00fcgyf\u00e9lszolg\u00e1lat, tov\u00e1bb\u00e1 a Mobiliz\u00e1lt Korm\u00e1nyablak \u00dcgyf\u00e9lszolg\u00e1latok (\"KAB buszok\") \u00fcgyf\u00e9lfogad\u00e1sa hat\u00e1rozatlan ideig sz\u00fcnetel. Ha elfelejtette az elektronikus \u00fcgyint\u00e9z\u00e9shez sz\u00fcks\u00e9ges \u00dcgyf\u00e9lkapu azonos\u00edt\u00f3j\u00e1t, az ingyenesen h\u00edvhat\u00f3 Korm\u00e1nyzati \u00dcgyf\u00e9lvonal (1818) munkat\u00e1rsai seg\u00edtenek.\n\n\nA vil\u00e1gm\u00e9ret\u0171 koronav\u00edrus-j\u00e1rv\u00e1ny miatt elrendelt vesz\u00e9lyhelyzet keret\u00e9ben a korm\u00e1ny \u00fajabb int\u00e9zked\u00e9seket vezetett be. Az \u00fcgyfelek \u00e9s az \u00fcgyint\u00e9z\u0151k v\u00e9delme \u00e9rdek\u00e9ben a korm\u00e1nyablakokban \u00e9s az okm\u00e1nyirod\u00e1kban nincs lehet\u0151s\u00e9g sorsz\u00e1mot h\u00fazni, az \u00fcgyint\u00e9z\u00e9s kiz\u00e1r\u00f3lag el\u0151zetes id\u0151pontfoglal\u00e1ssal lehets\u00e9ges. Id\u0151pontot foglalni \u00fcgyf\u00e9lkapus azonos\u00edt\u00f3val a meg\u00fajult magyarorszag.hu oldalon, illetve \u00fcgyf\u00e9lkapu regisztr\u00e1ci\u00f3val nem rendelkez\u0151 \u00fcgyfeleinknek a 1818-as \u00e9jjel-nappal ingyenesen h\u00edvhat\u00f3 telefonsz\u00e1mon lehet. A korm\u00e1nyhivatalok \u00e9s j\u00e1r\u00e1si hivatalok tov\u00e1bbi \u00fcgyf\u00e9lszolg\u00e1latain szint\u00e9n csak el\u0151zetes id\u0151pont-egyeztet\u00e9ssel fogadj\u00e1k az \u00fcgyfeleket; az id\u0151pont-foglal\u00e1si lehet\u0151s\u00e9gekr\u0151l a kormanyhivatal.hu oldalon t\u00e1j\u00e9koz\u00f3dhatnak.\nA Mobiliz\u00e1lt Korm\u00e1nyablak \u00dcgyf\u00e9lszolg\u00e1latok (\"Korm\u00e1nyablak buszok\") \u00fcgyf\u00e9lfogad\u00e1sa \u00e1tmenetileg felf\u00fcggeszt\u00e9sre ker\u00fcl.\nAz elk\u00e9sz\u00fclt okm\u00e1nyok szem\u00e9lyes \u00e1tv\u00e9tel\u00e9re az \u00fcgyf\u00e9lszolg\u00e1latokon nincs lehet\u0151s\u00e9g, a korm\u00e1nyhivatalok \u00e9s j\u00e1r\u00e1si (f\u0151v\u00e1rosi ker\u00fcleti) hivatalok \u00e1ltal ki\u00e1ll\u00edtott hivatalos okm\u00e1nyokat - a kor\u00e1bban tett rendelkez\u00e9st\u0151l f\u00fcggetlen\u00fcl - kiz\u00e1r\u00f3lag postai \u00faton k\u00e9zbes\u00edtik.\nA korm\u00e1nyhivatalok, j\u00e1r\u00e1si hivatalok \u00fcgyf\u00e9lszolg\u00e1latain korl\u00e1tozhatj\u00e1k az egyidej\u0171leg az \u00fcgyf\u00e9lt\u00e9rben tart\u00f3zkod\u00f3 \u00fcgyfelek sz\u00e1m\u00e1t.\nA NAV 2,8 milli\u00f3 ad\u00f3z\u00f3 szem\u00e9lyi j\u00f6vedelemad\u00f3 bevall\u00e1s\u00e1t k\u00e9sz\u00edtette el, amit az \u00fcgyf\u00e9lapuval rendelkez\u0151 \u00e1llampolg\u00e1rok elektronikusan is v\u00e9gleges\u00edthetnek. Sokan azonban elfelejtik az \u00fcgyf\u00e9lkapus felhaszn\u00e1l\u00f3nev\u00fcket \u00e9s jelszavukat, amit eddig csak szem\u00e9lyesen a korm\u00e1nyablakokban lehetett megismerni. A szem\u00e9lyes tal\u00e1lkoz\u00e1sok sz\u00e1m\u00e1nak cs\u00f6kkent\u00e9se \u00e9rdek\u00e9ben az elfelejtett \u00dcgyf\u00e9lkapu azonos\u00edt\u00f3 eset\u00e9n m\u00e1t\u00f3l nincs sz\u00fcks\u00e9g szem\u00e9lyes \u00fcgyint\u00e9z\u00e9sre, azt az ingyenesen h\u00edvhat\u00f3 1818-as Korm\u00e1nyzati \u00dcgyf\u00e9lvonalon kereszt\u00fcl is megismerhetik az \u00fcgyfelek.\nAz int\u00e9zked\u00e9sek c\u00e9lja, hogy az \u00fcgyf\u00e9lterekben a lehet\u0151 legkevesebb szem\u00e9ly tart\u00f3zkodjon egyszerre.\nTov\u00e1bbra is k\u00e9rj\u00fck, hogy az \u00fcgyf\u00e9lszolg\u00e1latokat csak halaszthatatlan esetben keress\u00e9k fel szem\u00e9lyesen, ehelyett v\u00e1lassz\u00e1k az elektronikus \u00fcgyint\u00e9z\u00e9si fel\u00fcleteket \u00e9s telefonon k\u00e9rjenek t\u00e1j\u00e9koztat\u00e1st. K\u00e9rj\u00fck az \u00fcgyfeleket,\u00a0 hogy amennyiben a szem\u00e9lyes \u00fcgyint\u00e9z\u00e9s elker\u00fclhetetlen, az \u00fcgyf\u00e9lt\u00e9ren k\u00edv\u00fcl, lehet\u0151s\u00e9g szerint egym\u00e1st\u00f3l legal\u00e1bb 1,5-2 m\u00e9ter t\u00e1vols\u00e1got tartva v\u00e1rakozzanak.\nForr\u00e1s: Minisztereln\u00f6ks\u00e9g\n\n"}]