[{"date": "2020-03-31 16:44", "url": "https://koronavirus.gov.hu/cikkek/kormany-meghosszabbitotta-veszelyhelyzeti-intezkedeseket", "h1": "  A korm\u00e1ny meghosszabb\u00edtotta a vesz\u00e9lyhelyzeti int\u00e9zked\u00e9seket", "body": "\nA korm\u00e1ny az Orsz\u00e1ggy\u0171l\u00e9st\u0151l kapott h\u00e9tf\u0151i felhatalmaz\u00e1sa alapj\u00e1n elrendelte a m\u00e1rcius 11-\u00e9n kihirdetett vesz\u00e9lyhelyzettel \u00f6sszef\u00fcgg\u0151 rendk\u00edv\u00fcli int\u00e9zked\u00e9sek meghosszabb\u00edt\u00e1s\u00e1t - k\u00f6z\u00f6lte a Korm\u00e1nyzati T\u00e1j\u00e9koztat\u00e1si K\u00f6zpont.\n\nA k\u00f6zpont k\u00f6zlem\u00e9ny\u00e9ben eml\u00e9keztetett, a kabinet az elm\u00falt hetekben sz\u00e1mos int\u00e9zked\u00e9st hozott a j\u00e1rv\u00e1ny lass\u00edt\u00e1sa, a magyar emberek eg\u00e9szs\u00e9g\u00e9nek, valamint a magyar csal\u00e1dok, a gazdas\u00e1g \u00e9s a munkahelyek v\u00e9delme \u00e9rdek\u00e9ben.\nEzek a rendk\u00edv\u00fcli int\u00e9zked\u00e9sek hozz\u00e1j\u00e1rultak a j\u00e1rv\u00e1ny elleni v\u00e9dekez\u00e9s hat\u00e9konys\u00e1g\u00e1nak n\u00f6vel\u00e9s\u00e9hez, a fert\u0151z\u00e9sek \u00e9s megbeteged\u00e9s\u00e9nek sz\u00e1m\u00e1nak cs\u00f6kkent\u00e9s\u00e9hez \u00e9s a j\u00e1rv\u00e1nnyal j\u00e1r\u00f3 gazdas\u00e1gi k\u00e1rok m\u00e9rs\u00e9kl\u00e9s\u00e9hez - fejtett\u00e9k ki, hozz\u00e1t\u00e9ve, a korm\u00e1ny a vesz\u00e9lyhelyzet megsz\u0171n\u00e9s\u00e9ig hosszabb\u00edtja meg ezen rendk\u00edv\u00fcli int\u00e9zked\u00e9sek hat\u00e1ly\u00e1t.\n\nHangs\u00falyozt\u00e1k, a kabinet a vesz\u00e9lyhelyzet v\u00e9g\u00e9ig fenntartja az olyan csal\u00e1dv\u00e9delmi int\u00e9zked\u00e9seket, mint a gyed, a gyes, a gyet meghosszabb\u00edt\u00e1sa. Ugyancsak meghosszabb\u00edtja a k\u00f3rh\u00e1zparancsnokok megb\u00edz\u00e1s\u00e1r\u00f3l sz\u00f3l\u00f3 jogszab\u00e1ly hat\u00e1ly\u00e1t \u00e9s az eddig bejelentett gazdas\u00e1gv\u00e9delmi int\u00e9zked\u00e9seket, \u00edgy p\u00e9ld\u00e1ul a hitelt\u00f6rleszt\u00e9sek \u00e9s v\u00e9grehajt\u00e1sok felf\u00fcggeszt\u00e9s\u00e9t, a kata megfizet\u00e9s\u00e9nek halaszt\u00e1s\u00e1t, az egyes szektorokban a j\u00e1rul\u00e9kfizet\u00e9si k\u00f6telezetts\u00e9g felf\u00fcggeszt\u00e9s\u00e9t.\nA Korm\u00e1nyzati T\u00e1j\u00e9koztat\u00e1si K\u00f6zpont al\u00e1h\u00fazta, a kabinet fenntartja azt a rendelkez\u00e9st is, hogy a turisztikai, a vend\u00e9gl\u00e1t\u00f3ipari, a sz\u00f3rakoztat\u00f3ipari, a szerencsej\u00e1t\u00e9k-, a filmipari, az el\u0151ad\u00f3m\u0171v\u00e9szeti, a rendezv\u00e9nyszervez\u0151 \u00e9s a sportszolg\u00e1ltat\u00e1st ny\u00fajt\u00f3 \u00e1gazatok eset\u00e9ben a nem lak\u00e1s c\u00e9lj\u00e1ra szolg\u00e1l\u00f3 helyis\u00e9gre vonatkoz\u00f3 b\u00e9rleti szerz\u0151d\u00e9seket 2020. j\u00fanius 30-\u00e1ig nem lehet felmond\u00e1ssal megsz\u00fcntetni.\nAz ezekben az \u00e1gazatokban m\u0171k\u00f6d\u0151 gazdas\u00e1gi egys\u00e9gekben m\u00e1rcius-\u00e1prilis- m\u00e1jus-j\u00faniusra a munk\u00e1ltat\u00f3k mentes\u00fclnek a munkab\u00e9r ut\u00e1ni k\u00f6zterhek megfizet\u00e9se al\u00f3l. A munkav\u00e1llal\u00f3k munkab\u00e9r\u00e9t terhel\u0151 j\u00e1rul\u00e9kok k\u00f6z\u00fcl pedig kiz\u00e1r\u00f3lag a term\u00e9szetbeni eg\u00e9szs\u00e9gbiztos\u00edt\u00e1si j\u00e1rul\u00e9k fizet\u00e9si k\u00f6telezetts\u00e9ge \u00e1ll fenn, azzal, hogy a havi m\u00e9rt\u00e9ke nem haladhatja meg az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9k havi \u00f6sszeg\u00e9t, a 7710 forintot - k\u00f6z\u00f6lt\u00e9k.\nA k\u00f6zpont t\u00e1j\u00e9koztat\u00e1sa szerint marad az a rendelkez\u00e9s is, hogy a turizmusfejleszt\u00e9si hozz\u00e1j\u00e1rul\u00e1s megfizet\u00e9s\u00e9re k\u00f6telezetteknek m\u00e1rciust\u00f3l j\u00fanius 30-\u00e1ig nem kell turizmusfejleszt\u00e9si hozz\u00e1j\u00e1rul\u00e1st fizetni\u00fck.\n\nMTI 2020. m\u00e1rcius 31.\n\n"}]