[{"date": "2020-03-10 21:17", "url": "https://koronavirus.gov.hu/cikkek/eligazitas-korhazigazgatoknak", "h1": "Eligaz\u00edt\u00e1s a k\u00f3rh\u00e1zigazgat\u00f3knak", "body": "\nA magyarorsz\u00e1gi koronav\u00edrus-helyzetr\u0151l tartott t\u00e1j\u00e9koztat\u00f3t K\u00e1sler Mikl\u00f3s, az emberi er\u0151forr\u00e1sok minisztere a k\u00f3rh\u00e1zak vezet\u0151inek - t\u00e1j\u00e9koztatta az Emberi Er\u0151forr\u00e1sok Miniszt\u00e9riuma (Emmi) kedden az MTI-t.\n\nK\u00e1sler Mikl\u00f3s arr\u00f3l t\u00e1j\u00e9koztatta a k\u00f3rh\u00e1zak vezet\u0151it, hogy eddig csak egyedi esetek vannak Magyarorsz\u00e1gon, \u00e9s ahhoz, hogy a j\u00e1rv\u00e1nyt megel\u0151zz\u00e9k, szigor\u00fa elj\u00e1r\u00e1srendet kell k\u00f6vetnie mindenkinek. A miniszter hangs\u00falyozta, hogy az eg\u00e9szs\u00e9g\u00fcgyi int\u00e9zm\u00e9nyekben sz\u00fcks\u00e9ges rend \u00e9s fegyelem betart\u00e1s\u00e1t minden esetben fokozottabb figyelemmel kell k\u00eds\u00e9rni \u00e9s betartatni.\n\nK\u00e1sler Mikl\u00f3s r\u00e9szletesen t\u00e1j\u00e9koztatta a f\u0151igazgat\u00f3kat az elj\u00e1r\u00e1srendr\u0151l, arr\u00f3l, hogy mit kell tenni a koronav\u00edrus-gyan\u00fas esetekkel \u00e9s a v\u00edrussal diagnosztiz\u00e1lt betegekkel.\nHa a koronav\u00edrus-fert\u0151z\u00f6tteket ell\u00e1t\u00f3 \u00e9s a gyan\u00fas eseteknek karant\u00e9nt biztos\u00edt\u00f3 D\u00e9l-pesti Centrumk\u00f3rh\u00e1z kapacit\u00e1sai kimer\u00fcln\u00e9nek, akkor m\u00e1s k\u00f3rh\u00e1zakban alak\u00edtanak ki karant\u00e9nt.\nA miniszter arr\u00f3l is t\u00e1j\u00e9koztatta az igazgat\u00f3kat, hogy leggyakrabban enyhe lefoly\u00e1s\u00fa a betegs\u00e9g, de a fert\u0151z\u00f6tteknek l\u00e9gz\u00e9si neh\u00e9zs\u00e9geik is lehetnek. Ekkor assziszt\u00e1lt l\u00e9legeztet\u00e9sre, respir\u00e1torok (l\u00e9legeztet\u0151 k\u00e9sz\u00fcl\u00e9kek), s\u00falyosabb esetekben ECMO (\u00fagynevezett m\u0171t\u00fcd\u0151) alkalmaz\u00e1s\u00e1ra van sz\u00fcks\u00e9g. Ezek a berendez\u00e9sek kell\u0151 sz\u00e1mban rendelkez\u00e9sre \u00e1llnak az orsz\u00e1gban.\nAz Emmi jelezte azt is, hogy a karant\u00e9n b\u0151v\u00edt\u00e9s\u00e9nek lehet\u0151s\u00e9g\u00e9re el\u0151k\u00e9sz\u00edtik a K\u00fatv\u00f6lgyi-t\u00f6mb\u00f6t, arra az esetre, ha csoportoss\u00e1, t\u00f6megess\u00e9 v\u00e1lna a fert\u0151z\u00e9s, \u00e9s a Kor\u00e1nyi Int\u00e9zet intenz\u00edv oszt\u00e1lya is fogad\u00f3k\u00e9pes sz\u00fcks\u00e9g eset\u00e9n.\nA k\u00f6zlem\u00e9ny szerint K\u00e1sler Mikl\u00f3s k\u00f6z\u00f6lte azt is, hogy a Kor\u00e1nyiban elmarad\u00f3 t\u00fcd\u0151m\u0171t\u00e9teket az Orsz\u00e1gos Onkol\u00f3giai Int\u00e9zet (OOI) fogja elv\u00e9gezni, ahol erre a kritikus egy-k\u00e9t h\u00f3napra sz\u00fcneteltetik a t\u00fcd\u0151transzplant\u00e1ci\u00f3kat.\nVid\u00e9ken huszonkilenc infektol\u00f3giai oszt\u00e1ly \u00e1ll k\u00e9szenl\u00e9tben - der\u00fclt ki a k\u00f6zlem\u00e9nyb\u0151l, amely kit\u00e9rt arra is, hogy s\u00falyosabb esetekben ak\u00e1r a klinikai vizsg\u00e1latok f\u00e1zis\u00e1ban l\u00e9v\u0151 gy\u00f3gyszereket is alkalmazhatnak.\nForr\u00e1s: MTI\n\n"}]