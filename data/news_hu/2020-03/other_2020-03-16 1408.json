[{"date": "2020-03-16 14:08", "url": "https://koronavirus.gov.hu/cikkek/elkezdodott-egy-150-paciens-befogadasara-alkalmas-jarvanyugyi-mobil-kontenerkorhaz-epitese", "h1": "Elkezd\u0151d\u00f6tt egy 150 p\u00e1ciens befogad\u00e1s\u00e1ra alkalmas j\u00e1rv\u00e1ny\u00fcgyi mobil kont\u00e9nerk\u00f3rh\u00e1z \u00e9p\u00edt\u00e9se Kiskunhalason ", "body": "\nElkezd\u0151d\u00f6tt egy 150 p\u00e1ciens befogad\u00e1s\u00e1ra alkalmas j\u00e1rv\u00e1ny\u00fcgyi mobil kont\u00e9nerk\u00f3rh\u00e1z \u00e9p\u00edt\u00e9se\u00a0Kiskunhalason h\u00e9tf\u0151n.\n\n\u00a0Orosz Zolt\u00e1n, a B\u00fcnetet\u00e9s-v\u00e9grehajt\u00e1s Orsz\u00e1gos Parancsnoks\u00e1g\u00e1nak sz\u00f3viv\u0151je a helysz\u00edn\u00e9n azt mondta, a k\u00f3rh\u00e1z a\u00a0Kiskunhalasi Orsz\u00e1gos B\u00fcntet\u00e9s-v\u00e9grehajt\u00e1si Int\u00e9zet ter\u00fclet\u00e9n, de a b\u00f6rt\u00f6nt\u0151l t\u00e1volabb, elk\u00fcl\u00f6n\u00edtett telekr\u00e9szen m\u0171k\u00f6dik majd.\n\u00a0A beruh\u00e1z\u00e1s v\u00e9grehajt\u00e1s\u00e1\u00e9rt felel\u0151s akci\u00f3csoport v\u00e1laszt\u00e1sa az\u00e9rt esett a\u00a0kiskunhalasi helysz\u00ednre, mert az egykori laktanya ter\u00fclet\u00e9n kor\u00e1bban kont\u00e9nerekb\u0151l kialak\u00edtott menek\u00fclt\u00fcgyi \u0151rz\u00f6tt sz\u00e1ll\u00e1s m\u0171k\u00f6d\u00f6tt, ez\u00e9rt a k\u00f3rh\u00e1z kialak\u00edt\u00e1s\u00e1hoz sz\u00fcks\u00e9ges k\u00f6zm\u0171vek m\u00e1r rendelkez\u00e9sre \u00e1llnak - tudatta az alezredes.\n\u00a0A kivitelez\u00e9si munk\u00e1k a tereprendez\u00e9ssel \u00e9s a f\u00f6ldmunk\u00e1kkal m\u00e1r h\u00e9tf\u0151n reggel elkezd\u0151dtek. A k\u00f3rh\u00e1z v\u00e1rhat\u00f3an egy h\u00f3nap alatt k\u00e9sz\u00fcl el - k\u00f6z\u00f6lte a sz\u00f3viv\u0151.\n\u00a0A 150 f\u00e9r\u0151helyes k\u00f3rh\u00e1z egym\u00e1shoz kapcsolt kont\u00e9nerekb\u0151l \u00e1ll majd, ezek beszerz\u00e9se is megkezd\u0151d\u00f6tt - mondta Orosz Zolt\u00e1n.\n\u00a0A beruh\u00e1z\u00e1s k\u00f6lts\u00e9geir\u0151l a sz\u00f3viv\u0151 k\u00e9s\u0151bbre \u00edg\u00e9rt t\u00e1j\u00e9koztat\u00e1st.\n\u00a0Lakatos Tibor, a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs k\u00f6zponti \u00fcgyelet\u00e9nek vezet\u0151je kor\u00e1bban elmondta, a\u00a0kiskunhalasi mobil kont\u00e9nerk\u00f3rh\u00e1z az esetleges kapatic\u00e1scs\u00f6kken\u00e9s eset\u00e9n vonhat\u00f3 be a gy\u00f3gy\u00edt\u00f3-megel\u0151z\u0151 vagy megfigyel\u00e9si tev\u00e9kenys\u00e9gbe.\n\nMTI 2020. m\u00e1rcius 16.\n\n"}]