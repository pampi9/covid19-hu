[{"date": "2020-03-12 10:54", "url": "https://koronavirus.gov.hu/cikkek/kovetkezo-hetekben-honapokban-maradhat-veszelyhelyzet", "h1": "A k\u00f6vetkez\u0151 hetekben, h\u00f3napokban maradhat a vesz\u00e9lyhelyzet", "body": "\nA korm\u00e1ny arra k\u00e9sz\u00fcl, hogy a k\u00f6vetkez\u0151 hetekben, h\u00f3napokban sz\u00fcks\u00e9g lehet a szerd\u00e1n meghirdetett vesz\u00e9lyhelyzet int\u00e9zked\u00e9seire - mondta Kov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\nAz \u00e1llamtitk\u00e1r hangs\u00falyozta, a rendk\u00edv\u00fcli jogrend lehet\u0151v\u00e9 teszi, hogy a korm\u00e1ny rendeleti form\u00e1ban - a lehet\u0151 leggyorsabban - tov\u00e1bbi int\u00e9zked\u00e9seket hozzon, ha a helyzet \u00fagy k\u00edv\u00e1nja.\nKit\u00e9rt arra is, Magyarorsz\u00e1g egy\u00fcttm\u0171k\u00f6dik az uni\u00f3 tag\u00e1llamaival a helyzet kezel\u00e9s\u00e9ben.\n\"Minden int\u00e9zked\u00e9s, amit eddig bejelentett\u00fcnk \u00e9s amit meg fogunk tenni, az nem puszt\u00e1n Magyarorsz\u00e1gon \u00e9s \u00f6nmag\u00e1ban \u00e1ll meg, hanem abban a rendszerben, amelynek r\u00e9szei vagyunk\" - fogalmazott.\nHozz\u00e1tette, az int\u00e9zked\u00e9sek szoros p\u00e1rhuzamban vannak a k\u00f6rnyez\u0151 orsz\u00e1gok\u00e9val is, erre j\u00f3 p\u00e9lda a beutaz\u00e1si tilalom - Olaszorsz\u00e1g k\u00f6zels\u00e9ge miatt -, amit Szlov\u00e9nia \u00e9s Ausztria is foganatos\u00edtott.\n\nKiemelte, az int\u00e9zked\u00e9seket nem a b\u00fcntet\u00e9s oldal\u00e1r\u00f3l szeretn\u00e9k megk\u00f6zel\u00edteni, hanem a j\u00f3zan \u00e9sz \u00e9s az egy\u00fcttm\u0171k\u00f6d\u00e9s alapj\u00e1n hozt\u00e1k meg d\u00f6nt\u00e9seiket. Az azonban eg\u00e9szen biztosnak l\u00e1tszik, hogy minden magyar embernek ki kell l\u00e9pnie az elk\u00f6vetkez\u0151 id\u0151szakban a saj\u00e1t komfortz\u00f3n\u00e1j\u00e1b\u00f3l.\n\"Csak olyan int\u00e9zked\u00e9sekkel lehet a v\u00edrus terjed\u00e9s\u00e9t g\u00e1tolni, lass\u00edtani, amelyek a h\u00e9tk\u00f6znapi \u00e9letre is hat\u00e1ssal lesznek. Ezek elker\u00fclhetetlenek! Ez fegyelmet, bel\u00e1t\u00e1st \u00e9s bizalmat felt\u00e9telez egy\u00e9bk\u00e9nt\" - fogalmazott.\nHozz\u00e1tette, senkinek nem lehet az \u00e9rdeke, hogy eltitkolja az eg\u00e9szs\u00e9gi \u00e1llapot\u00e1t vagy azt, hogy melyik k\u00fclf\u00f6ldi orsz\u00e1gban j\u00e1rt. Nemcsak az\u00e9rt, mert ez b\u0171ncselekm\u00e9ny, hanem az\u00e9rt is, mert ezzel a saj\u00e1t csal\u00e1dja \u00e9s k\u00f6rnyezete eg\u00e9szs\u00e9g\u00e9t is vesz\u00e9lyezteti.\nForr\u00e1s: MTI\n\n"}]