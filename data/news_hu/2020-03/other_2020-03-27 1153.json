[{"date": "2020-03-27 11:53", "url": "https://koronavirus.gov.hu/cikkek/egyszerusitett-telefonos-ugyintezesen-az-adohivatal", "h1": "Egyszer\u0171s\u00edtett a telefonos \u00fcgyint\u00e9z\u00e9sen az ad\u00f3hivatal ", "body": "\nA Nemzeti Ad\u00f3- \u00e9s V\u00e1mhivatal (NAV) egyszer\u0171s\u00edtette az egyedi azonos\u00edt\u00f3sz\u00e1mok ig\u00e9nyl\u00e9s\u00e9t, amire az egyedi ad\u00f3\u00fcgyek telefonos int\u00e9z\u00e9s\u00e9hez van sz\u00fcks\u00e9g az \u00fcgyf\u00e9l-t\u00e1j\u00e9koztat\u00f3 \u00e9s \u00fcgyint\u00e9z\u0151 rendszerben - k\u00f6z\u00f6lte a NAV az MTI-vel p\u00e9nteken.\n\n\nAz \u00fcgyf\u00e9lszolg\u00e1latok felkeres\u00e9se helyett bizonyos ad\u00f3\u00fcgyeket egyszer\u0171en, egy telefonh\u00edv\u00e1ssal is el lehet int\u00e9zni. A telefonos \u00fcgyint\u00e9z\u00e9shez mind\u00f6ssze \u00fcgyf\u00e9lazonos\u00edt\u00f3 sz\u00e1m (PIN k\u00f3d) vagy r\u00e9szleges k\u00f3d\u00fa telefonos azonos\u00edt\u00e1s sz\u00fcks\u00e9ges. Tov\u00e1bbi el\u0151nye, hogy \u00edgy a NAV munkat\u00e1rsa k\u00f6zvetlen\u00fcl seg\u00edthet az \u00fcgyfeleknek szem\u00e9lyes tal\u00e1lkoz\u00e1s n\u00e9lk\u00fcl is. Az \u00fcgyf\u00e9lazonos\u00edt\u00f3 sz\u00e1m legegyszer\u0171bben az online nyomtatv\u00e1nykit\u00f6lt\u0151 alkalmaz\u00e1ssal ig\u00e9nyelhet\u0151 a TEL nyomtatv\u00e1nyon az \u00fcgyf\u00e9lkapun kereszt\u00fcl. A k\u00e9relmek alapj\u00e1n a NAV a k\u00f6vetkez\u0151 napon megk\u00fcldi az \u00fcgyf\u00e9l t\u00e1rhely\u00e9re a telefonos \u00fcgyint\u00e9z\u00e9si azonos\u00edt\u00e1shoz sz\u00fcks\u00e9ges PIN k\u00f3dot.\nK\u00f6z\u00f6lt\u00e9k: a telefonos \u00fcgyint\u00e9z\u0151 rendszerben t\u00f6bbek k\u00f6z\u00f6tt jav\u00edthat\u00f3 a pap\u00edron is beny\u00fajthat\u00f3 bevall\u00e1s, k\u00e9rhet\u0151 ad\u00f3- \u00e9s j\u00f6vedelemigazol\u00e1s, ad\u00f3nemek k\u00f6z\u00f6tti \u00e1tvezet\u00e9s, be lehet jelenteni levelez\u00e9si c\u00edmet \u00e9s az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9k fizet\u00e9s\u00e9re is be lehet jelentkezni. A telefonos \u00fcgyint\u00e9z\u0151 rendszer h\u00e9tf\u0151t\u0151l cs\u00fct\u00f6rt\u00f6kig 8 \u00f3ra 30 perct\u0151l 16 \u00f3r\u00e1ig, p\u00e9nteken 8 \u00f3ra 30 perct\u0151l 13 \u00f3ra 30 percig ingyenesen h\u00edvhat\u00f3 a 06-80/20-21-22-es telefonsz\u00e1mon.\n\u00a0\nForr\u00e1s: MTI\n\n"}]