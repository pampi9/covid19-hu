[{"date": "2020-03-20 17:28", "url": "https://koronavirus.gov.hu/cikkek/az-idosek-es-kronikus-betegek-szamara-legnagyobb-veszely-de-fiatalok-elkaphatjak", "h1": "Az id\u0151sek \u00e9s a kr\u00f3nikus betegek sz\u00e1m\u00e1ra a legnagyobb a vesz\u00e9ly, de a fiatalok is elkaphatj\u00e1k", "body": "\nEz a nap sajnos rossz h\u00edrt hozott sz\u00e1munkra. 85 f\u0151re emelkedett a beazonos\u00edtott koronav\u00edrus-fert\u0151z\u00f6ttek sz\u00e1ma, \u00e9s h\u00e1rom f\u0151re n\u0151tt az elhunytak sz\u00e1ma. Mind h\u00e1rom elhunyt id\u0151s f\u00e9rfi - kezdte p\u00e9nteki sajt\u00f3t\u00e1j\u00e9koztat\u00f3j\u00e1t M\u00fcller Cec\u00edlia, orsz\u00e1gos tisztif\u0151orvos.\n\nAz elhunytak minden m\u00e1sfajta kr\u00f3nikus betegs\u00e9gben szenvedtek, teh\u00e1t kock\u00e1zati csoportot jelentettek a koronav\u00edrus-fert\u0151z\u00e9s szempontj\u00e1b\u00f3l.\n\u201eEnnek kapcs\u00e1n \u00fajra szeretn\u00e9m felh\u00edvni nyomat\u00e9kosan a figyelm\u00fcket arra, hogy vannak olyan kock\u00e1zati csoportok, amelyek megbeteged\u00e9s eset\u00e9n k\u00fcl\u00f6n\u00f6sen is nagyon \u00e9rz\u00e9kenyen \u00e9s s\u00falyosan reag\u00e1lnak erre a megbeteged\u00e9sre. Ez\u00e9rt \u00fajra hangs\u00falyozom \u00e9s k\u00e9rem, hogy az id\u0151sek, 65 \u00e9v felettiek maradjanak otthonukban. \u0150k az \u00e9letkorukn\u00e1l fogva is vesz\u00e9lyeztetettek, nem besz\u00e9lve arr\u00f3l, hogyha valamilyen kr\u00f3nikus megbeteged\u00e9sben szenvednek\u201d \u2013 h\u00edvta fel a figyelmet a tisztif\u0151orvos.\n\nUgyanezek a szab\u00e1lyok \u00e9rv\u00e9nyesek azokra is, akik fiatalabbak, de valamilyen immunhi\u00e1nyos vagy egy\u00e9b m\u00e1s kr\u00f3nikus megbeteged\u00e9sben szenvednek, ak\u00e1r vesebetegek, ak\u00e1r sz\u00edv-\u00e9rrendszeri megbeteged\u00e9sben szenvednek. \u0150k, ha elkapj\u00e1k a megbeteged\u00e9st, sokkal s\u00falyosabban zajlik, mint m\u00e1s eg\u00e9szs\u00e9ges fiatalokn\u00e1l.\nTerm\u00e9szetesen a fiatalok, ak\u00e1r gyerekek is megfert\u0151z\u0151dhetnek. N\u00e1luk az esetek t\u00f6bb mint 80% a-ban nagyon t\u00fcnetszeg\u00e9nyen, enyhe t\u00fcnetekkel\u00a0 zajlik a megbeteged\u00e9s, \u00e9s n\u00e9h\u00e1ny nap alatt t\u00fal lesznek rajta. Viszont a fiatalok azok, akik hazavihetik az id\u0151seknek ezt a megbeteged\u00e9st.\n\u201eMost mindenkire sz\u00fcks\u00e9g van, mindenkihez sz\u00f3lok, \u00e9s arra k\u00e9rem, hogy aki csak teheti, tartson t\u00e1vols\u00e1got a m\u00e1sikt\u00f3l, maradjon otthon\u201d \u2013 mondta M\u00fcller Cec\u00edlia.\n\n\n"}]