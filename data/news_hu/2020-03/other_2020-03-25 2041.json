[{"date": "2020-03-25 20:41", "url": "https://koronavirus.gov.hu/cikkek/legalabb-200-ezer-az-europai-fertozottek-szama-osszefoglalo", "h1": "Legal\u00e1bb 200 ezer az eur\u00f3pai fert\u0151z\u00f6ttek sz\u00e1ma - \u00d6SSZEFOGLAL\u00d3", "body": "\nMeghaladta a 200 ezret a COVID-19 j\u00e1rv\u00e1ny eur\u00f3pai fert\u0151z\u00f6ttjeinek a sz\u00e1ma, a hal\u00e1leset\u00e9 pedig\u00a0\u00a0megk\u00f6zel\u00edtette a 12 ezret - k\u00f6z\u00f6lte szerd\u00e1n az eur\u00f3pai j\u00e1rv\u00e1ny\u00fcgyi k\u00f6zpont (ECDC).\n\nVil\u00e1gszerte az \u00faj t\u00edpus\u00fa koronav\u00edrussal fert\u0151z\u00f6ttek sz\u00e1ma szerda este 441 187, a hal\u00e1lesetek sz\u00e1ma 19 784, a gy\u00f3gyultak\u00e9 pedig 111 933 volt a Johns Hopkins Egyetem honlapja szerint.\nA legink\u00e1bb \u00e9rintett eur\u00f3pai orsz\u00e1g tov\u00e1bbra is Olaszorsz\u00e1g, ahol egy nap alatt 683-mal 7503-ra n\u0151tt a hal\u00e1los \u00e1ldozatok sz\u00e1ma, a diagnosztiz\u00e1lt fert\u0151z\u00f6ttek\u00e9 pedig 74 386 volt a\u00a0\u00a0 a polg\u00e1ri v\u00e9delem adatai szerint. A diagnosztiz\u00e1lt fert\u0151z\u00f6ttek sz\u00e1ma 3491-gyel emelkedett, ami a legalacsonyabb az ut\u00f3bbi \u00f6t napban.\nSpanyolorsz\u00e1gban szerd\u00e1ra m\u00e1r t\u00f6bben haltak meg koronav\u00edrus-fert\u0151z\u00e9s k\u00f6vetkezt\u00e9ben, mint K\u00edn\u00e1ban. A hal\u00e1los \u00e1ldozatok sz\u00e1ma 3434, m\u00edg K\u00edn\u00e1ban 3285. Spanyolorsz\u00e1gban t\u00f6bb mint 47 ezer fert\u0151z\u00f6tt van, k\u00f6z\u00fcl\u00fck t\u00f6bb mint 7900 \u00faj beteg. Az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben tov\u00e1bbra is gondot jelent a v\u00e9d\u0151felszerel\u00e9sek nagy mennyis\u00e9g\u0171 ut\u00e1np\u00f3tl\u00e1sa, Madrid ez\u00e9rt a NATO seg\u00edts\u00e9g\u00e9t k\u00e9rte. \u00a0\u00a0\u00a0\u00a0 N\u00e9metorsz\u00e1gban n\u00e9mileg lassul a j\u00e1rv\u00e1ny b\u00e1r a fert\u0151z\u00f6ttek sz\u00e1ma szerda est\u00e9re meghaladta a 35 ezret, a halottak sz\u00e1ma 181 volt. A v\u00edrus terjed\u00e9se azonban \u00edgy is szinte felm\u00e9rhetetlen teher a n\u00e9met t\u00e1rsadalmon \u00e9s gazdas\u00e1gon, a sz\u00f6vets\u00e9gi korm\u00e1ny p\u00f3tk\u00f6lts\u00e9gvet\u00e9st k\u00e9sz\u00edtett.\nPozit\u00edv lett K\u00e1roly herceg tesztje is, a 71 \u00e9ves tr\u00f3n\u00f6r\u00f6k\u00f6s t\u00fcnetei enyh\u00e9k \u00e9s eg\u00e9szs\u00e9gi \u00e1llapota a fert\u0151z\u00e9st\u0151l eltekintve j\u00f3. A 94 \u00e9v\u00e9ben j\u00e1r\u00f3 II. Erzs\u00e9bet kir\u00e1lyn\u0151 - K\u00e1roly herceg \u00e9desanyja - j\u00f3 eg\u00e9szs\u00e9gnek \u00f6rvend.\nAusztri\u00e1ban 5560-ra n\u0151tt a koronav\u00edrussal fert\u0151z\u00f6tt betegek sz\u00e1ma; ez az el\u0151z\u0151 napi adathoz k\u00e9pest csaknem 18 sz\u00e1zal\u00e9kos n\u00f6veked\u00e9st jelent. A halottak sz\u00e1ma 31-re emelkedett. A legt\u00f6bb fert\u0151z\u00f6ttet - 1393-at - Tirolb\u00f3l jelentett\u00e9k.\nCsehorsz\u00e1gban, ahol 1497 fert\u0151z\u00f6ttet tartanak nyilv\u00e1n, szerd\u00e1n \u00f6tre emelkedett az \u00faj koronav\u00edrus-j\u00e1rv\u00e1ny \u00e1ldozatainak sz\u00e1ma szerd\u00e1n. A szen\u00e1tus gyors\u00edtott elj\u00e1r\u00e1sban megvitatja a k\u00e9pvisel\u0151h\u00e1z \u00e1ltal kedden elfogadott, koronav\u00edrussal kapcsolatos szoci\u00e1lis, p\u00e9nz\u00fcgyi \u00e9s gazdas\u00e1gi int\u00e9zked\u00e9scsomagot.\nLengyelorsz\u00e1gban szerd\u00e1t\u00f3l v\u00e1lt k\u00f6telez\u0151v\u00e9 az alap- \u00e9s k\u00f6z\u00e9piskolai t\u00e1voktat\u00e1s, a hat\u00e1rz\u00e1rat \u00e1prilis 13-ig meghosszabb\u00edtj\u00e1t. Szerda reggelig 927 Covid-19-fert\u0151z\u00e9st regisztr\u00e1ltak, azaz 24 \u00f3ra alatt 161-gyel n\u0151tt az ismert fert\u0151z\u00f6ttek sz\u00e1ma. Eddig 12 beteg halt bele a fert\u0151z\u00e9sbe.\nSzlov\u00e1ki\u00e1ban \u00fajabb 12 betegn\u00e9l diagnosztiz\u00e1lt\u00e1k a Covid-19 fert\u0151z\u00e9s k\u00f3rokoz\u00f3j\u00e1t, \u00e9s \u00edgy 216-ra emelkedett a regisztr\u00e1lt koronav\u00edrus-fert\u0151z\u00f6ttek sz\u00e1ma. Az egyik \u00faj paciensn\u00e9l a fert\u0151z\u00e9st a B\u0151s\u00f6n kialak\u00edtott karant\u00e9nt\u00e1borban mutatt\u00e1k ki, ahov\u00e1 a k\u00fclf\u00f6ldr\u0151l saj\u00e1t k\u00e9r\u00e9s\u00fckre csoportosan hazasz\u00e1ll\u00edtott szlov\u00e1k \u00e1llampolg\u00e1rokat viszik k\u00e9thetes elk\u00fcl\u00f6n\u00edt\u00e9sre. \u00a0\u00a0\u00a0\u00a0Rom\u00e1ni\u00e1ban szerda d\u00e9lben \u00e9letbe l\u00e9ptek a kij\u00e1r\u00e1sra vonatkoz\u00f3, a koronav\u00edrus terjed\u00e9s\u00e9nek megf\u00e9kez\u00e9s\u00e9t c\u00e9lz\u00f3 szigor\u00edt\u00e1sok, amelyek betart\u00e1s\u00e1t rend\u0151r\u00f6k, csend\u0151r\u00f6k \u00e9s katon\u00e1k ellen\u0151rzik az utc\u00e1kon. Szerda d\u00e9lig 13 hal\u00e1los \u00e1ldozatot k\u00f6vetelt a koronav\u00edrus-j\u00e1rv\u00e1ny, a fert\u0151z\u00f6ttek sz\u00e1ma meghaladta a 900-at.\nA koronav\u00edrus-j\u00e1rv\u00e1nnyal kapcsolatos int\u00e9zked\u00e9sek kapcs\u00e1n az Eur\u00f3pai Bizotts\u00e1g az emberi jogokra \u00e9s a demokr\u00e1cia v\u00e9delm\u00e9re vonatkoz\u00f3, a 2020-2024-es id\u0151szakra sz\u00f3l\u00f3 uni\u00f3s cselekv\u00e9si tervet fogadott el - k\u00f6z\u00f6lte az uni\u00f3 k\u00fcl- \u00e9s biztons\u00e1gpolitikai f\u0151k\u00e9pvisel\u0151je szerd\u00e1n. Josep Borrell kijelentette,\u00a0\u00a0hogy az uni\u00f3s bizotts\u00e1g a rendelkez\u00e9s\u00e9re \u00e1ll\u00f3 eszk\u00f6z\u00f6k sz\u00e9les k\u00f6r\u00e9t fogja mozg\u00f3s\u00edtani az emberi jogok, a demokr\u00e1cia \u00e9s a jog\u00e1llamis\u00e1g el\u0151mozd\u00edt\u00e1sa \u00e9s v\u00e9delme \u00e9rdek\u00e9ben.\nFizetett munkasz\u00fcnet bevezet\u00e9s\u00e9t rendelte el a j\u00f6v\u0151 h\u00e9tre a koronav\u00edrus terjed\u00e9s\u00e9nek megf\u00e9kez\u00e9se \u00e9rdek\u00e9ben szerd\u00e1n Vlagyimir Putyin orosz eln\u00f6k. Egy\u00fattal bejelentette, hogy elhalasztj\u00e1k az orosz alkotm\u00e1ny m\u00f3dos\u00edt\u00e1s\u00e1val kapcsolatban kit\u0171z\u00f6tt orsz\u00e1gos szavaz\u00e1st.\nIr\u00e1nban meghaladja k\u00e9tezret a koronav\u00edrus hal\u00e1los \u00e1ldozatainak a sz\u00e1ma, L\u00edbi\u00e1ban is regisztr\u00e1lt\u00e1k szerd\u00e1n az \u00faj t\u00edpus\u00fa koronav\u00edrus els\u0151 fert\u0151z\u00f6ttj\u00e9t, Egyiptomban egynapos karant\u00e9nt l\u00e9ptettek \u00e9letbe, Sz\u00edri\u00e1ban \u00e9jszakai kij\u00e1r\u00e1si tilalom veszi kezdet\u00e9t, Pakiszt\u00e1nban a nemzetk\u00f6zi rep\u00fcl\u0151j\u00e1ratok ut\u00e1n a belf\u00f6ldieket is le\u00e1ll\u00edtj\u00e1k, a G\u00e1z\u00e1t ellen\u0151rz\u00e9se alatt tart\u00f3 radik\u00e1lis Ham\u00e1sz pedig k\u00e9t h\u00e9tre bez\u00e1ratta az \u00f6sszes mecsetet a betegs\u00e9g megf\u00e9kez\u00e9se \u00e9rdek\u00e9ben. \u00a0Az Egyes\u00fclt \u00c1llamokban szerda este 55 568 volt a fert\u0151z\u00f6ttek \u00e9s 809 a hal\u00e1lesetek sz\u00e1ma.\nMegjelent a koronav\u00edrus-j\u00e1rv\u00e1ny a k\u00f6z\u00e9p-\u00e1zsiai \u00e9s kauk\u00e1zusi volt szovjet tagk\u00f6zt\u00e1rsas\u00e1gok ter\u00fclet\u00e9n is, ahol szigor\u00fa int\u00e9zked\u00e9sekkel igyekeznek elej\u00e9t venni a fert\u0151z\u00e9s terjed\u00e9s\u00e9nek.\nH\u00e9tsz\u00e1z f\u00f6l\u00e9 emelkedett az \u00faj koronav\u00edrus fert\u0151z\u00f6ttjeinek sz\u00e1ma a D\u00e9l-afrikai K\u00f6zt\u00e1rsas\u00e1gban szerd\u00e1ra, \u00e9s a kontinens t\u00f6bb orsz\u00e1g\u00e1ban is n\u0151tt a megbeteged\u00e9sek sz\u00e1ma.\u00a0\u00a0\u00a0\u00a0 sz\u00e1moltak be. A kontinens legn\u00e9pesebb \u00e1llam\u00e1nak sz\u00e1m\u00edt\u00f3 Nig\u00e9ria, ahonnan Nig\u00e9ri\u00e1ban 46 megbeteged\u00e9st \u00e9s egy hal\u00e1lesetet jelentettek, h\u00e9tf\u0151n lez\u00e1rta sz\u00e1razf\u00f6ldi hat\u00e1rait. Zimbabw\u00e9ban sztr\u00e1jkba l\u00e9ptek szerd\u00e1n a k\u00f6zk\u00f3rh\u00e1zak orvosai tiltakoz\u00e1sul az ellen, hogy nincs elegend\u0151 v\u00e9d\u0151felszerel\u00e9s\u00fck.\nV\u00e9szhelyzetet hirdettek az \u00faj koronav\u00edrus-j\u00e1rv\u00e1ny miatt \u00daj-Z\u00e9landon, ahol szerd\u00e1t\u00f3l\u00a0\u00a0ideiglenes jelleggel - egy h\u00f3napra - kib\u0151v\u00edtik a rend\u0151rs\u00e9g \u00e9s a hadsereg jogk\u00f6reit. Ausztr\u00e1li\u00e1ban pedig a tesztek sz\u00e1m\u00e1nak jelent\u0151s n\u00f6vel\u00e9s\u00e9t\u0151l rem\u00e9lik a j\u00e1rv\u00e1ny megf\u00e9kez\u00e9s\u00e9t, \u00e9s karant\u00e9nba helyezik egy \u00f3ce\u00e1nj\u00e1r\u00f3l 800 utas\u00e1t.\nTeljes orsz\u00e1gos karant\u00e9nt rendeltek el a j\u00e1rv\u00e1nyhelyzet s\u00falyosbod\u00e1sa miatt Panam\u00e1ban, de a latin-amerikai t\u00e9rs\u00e9g t\u00f6bbi orsz\u00e1g\u00e1ban is egyre t\u00f6bb az \u00faj t\u00edpus\u00fa koronav\u00edrus okozta betegs\u00e9g fert\u0151z\u00f6ttjeinek \u00e9s halottjainak sz\u00e1ma. Braz\u00edli\u00e1ban Jair Bolsonaro eln\u00f6k a r\u00e1di\u00f3 \u00e9s telev\u00edzi\u00f3 \u00e1ltal is k\u00f6zvet\u00edtett besz\u00e9d\u00e9ben annak a meggy\u0151z\u0151d\u00e9s\u00e9nek adott hangot, hogy nincs \u00e9rtelme elk\u00fcl\u00f6n\u00edteni a lakosokat egy \"enyhe influenza\" miatt.\nMTI 2020. m\u00e1rcius 25.\n\n"}]