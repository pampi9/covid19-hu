[{"date": "2020-03-24 11:25", "url": "https://koronavirus.gov.hu/cikkek/megjelentek-kozterhekkel-kapcsolatos-szabalyok", "h1": " Megjelentek a k\u00f6zterhekkel kapcsolatos szab\u00e1lyok", "body": "\nMegjelentek a Magyar K\u00f6zl\u00f6nyben a koronav\u00edrus-j\u00e1rv\u00e1ny gazdas\u00e1gi hat\u00e1sainak enyh\u00edt\u00e9s\u00e9re hozott azonnali int\u00e9zked\u00e9sek.\n\nOrb\u00e1n Viktor minisztereln\u00f6k h\u00e9tf\u0151n jelentette be, hogy a taxisok ut\u00e1n tov\u00e1bbi kisv\u00e1llalkoz\u00f3knak ad j\u00fanius 30-ig mentess\u00e9get a korm\u00e1ny a kata \u00e1tal\u00e1nyad\u00f3-fizet\u00e9si k\u00f6telezetts\u00e9g al\u00f3l a koronav\u00edrus-j\u00e1rv\u00e1ny miatt. A m\u00e1rcius 1-je el\u0151tt keletkezett kata-tartoz\u00e1sokra halad\u00e9kot adnak; a turizmushoz \u00e9s a vend\u00e9gl\u00e1t\u00e1shoz hasonl\u00f3an a magyarorsz\u00e1gi m\u00e9diaszolg\u00e1ltat\u00e1sok mentess\u00e9get kapnak a kies\u0151 rekl\u00e1mbev\u00e9telek miatt; a kilakoltat\u00e1sokat \u00e9s a lefoglal\u00e1sokat, valamint az ad\u00f3v\u00e9grehajt\u00e1sokat felf\u00fcggesztik; \u00e9s a vesz\u00e9lyhelyzet alatt lej\u00e1r\u00f3 gyes-, gyet- \u00e9s gyed-jogosults\u00e1gokat meghosszabb\u00edtj\u00e1k.\n\u00a0\n\n\u00a0\nA k\u00f6zterhekkel kapcsolatos r\u00e9szletszab\u00e1lyoz\u00e1s szerint m\u00f3dosul a szoci\u00e1lis hozz\u00e1j\u00e1rul\u00e1si ad\u00f3r\u00f3l, a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1r\u00f3l \u00e9s a kisv\u00e1llalati ad\u00f3r\u00f3l sz\u00f3l\u00f3 t\u00f6rv\u00e9ny, \u00e9s t\u00e9telesen felsorolja az a huszonhat tev\u00e9kenys\u00e9gi k\u00f6rt, amelyben alkalmazni lehet a k\u00f6ztehervisel\u00e9sre adott k\u00f6nny\u00edt\u00e9seket.\nA rendelet kimondja, hogy 2020. m\u00e1rcius, \u00e1prilis, m\u00e1jus \u00e9s j\u00fanius h\u00f3napra mely tev\u00e9kenys\u00e9get v\u00e9gz\u0151k kapnak ad\u00f3mentess\u00e9get a kata megfizet\u00e9se al\u00f3l.\nAz ad\u00f3fizet\u00e9si k\u00f6telezetts\u00e9g al\u00f3li mentes\u00fcl\u00e9s nem befoly\u00e1solja a t\u00e1rsadalombiztos\u00edt\u00e1si ell\u00e1t\u00e1sokra val\u00f3 jogosults\u00e1got \u00e9s az ell\u00e1t\u00e1sok \u00f6sszeg\u00e9t.\nA febru\u00e1rban a t\u00f6rv\u00e9ny hat\u00e1lya al\u00e1 tartozott kisad\u00f3z\u00f3 v\u00e1llalkoz\u00e1s a 2020. m\u00e1rcius 1-je el\u0151tt esed\u00e9kess\u00e9 v\u00e1lt kata szerinti ad\u00f3tartoz\u00e1s\u00e1t a\u00a0 vesz\u00e9lyhelyzet megsz\u0171n\u00e9s\u00e9nek negyed\u00e9v\u00e9t k\u00f6vet\u0151 h\u00f3napt\u00f3l 10 havi egyenl\u0151 r\u00e9szletben - az\u00a0 egyes r\u00e9szleteket a\u00a0 t\u00e1rgyh\u00f3 12.\u00a0 napj\u00e1ig - fizetheti meg.\nAz\u00a0 \u00e1llami ad\u00f3hat\u00f3s\u00e1g a\u00a0 2020. m\u00e1rcius 1-j\u00e9t\u0151l a\u00a0 vesz\u00e9lyhelyzet megsz\u0171n\u00e9s\u00e9nek negyed\u00e9v\u00e9t k\u00f6vet\u0151 h\u00f3napig \u00e9s a r\u00e9szletfizet\u00e9s id\u0151tartam\u00e1ra az ad\u00f3tartoz\u00e1sra p\u00f3tl\u00e9kot nem sz\u00e1m\u00edt fel.\nHa az ad\u00f3z\u00f3 az esed\u00e9kes r\u00e9szlet befizet\u00e9s\u00e9t nem teljes\u00edti, akkor a kedvezm\u00e9nyre val\u00f3 jogosults\u00e1g\u00e1t elveszti, \u00e9s a tartoz\u00e1s egy \u00f6sszegben esed\u00e9kess\u00e9 v\u00e1lik.\nA turizmusfejleszt\u00e9si hozz\u00e1j\u00e1rul\u00e1sra k\u00f6telezettnek, amelynek a turizmusfejleszt\u00e9si hozz\u00e1j\u00e1rul\u00e1st negyed\u00e9vente kell bevallania, a\u00a0 2020. \u00e1prilis 20-ig beny\u00fajtand\u00f3 bevall\u00e1s\u00e1ban a 2020. janu\u00e1r 1. \u00e9s 2020. febru\u00e1r 29. k\u00f6z\u00f6tti, az \u00e9vente bevall\u00f3knak a 2021. febru\u00e1r 25-ig beny\u00fajtand\u00f3 bevall\u00e1s\u00e1ban a 2020. janu\u00e1r 1. \u00e9s 2020. febru\u00e1r 29. k\u00f6z\u00f6tti \u00e9s a 2020. j\u00falius 1. \u00e9s 2020. december 31. k\u00f6z\u00f6tti id\u0151szakra vonatkoz\u00f3 turizmusfejleszt\u00e9si hozz\u00e1j\u00e1rul\u00e1st kell meg\u00e1llap\u00edtania, bevallania \u00e9s megfizetnie.\nA szab\u00e1lyoz\u00e1s szerint \u00f6tezerr\u0151l tizen\u00f6tezer forintra emelkedik a PIN-k\u00f3d n\u00e9lk\u00fcl is enged\u00e9lyezett, \u00e9rint\u00e9ses fizet\u00e9si k\u00e1rty\u00e1s v\u00e1s\u00e1rl\u00e1sok \u00f6sszeghat\u00e1ra \u00e1prilis 15-t\u0151l, ezzel becsl\u00e9sek szerint a v\u00e1s\u00e1rl\u00e1sok csaknem 90 sz\u00e1zal\u00e9k\u00e1n\u00e1l a vev\u0151nek nem kell meg\u00e9rintenie a POS-termin\u00e1lt.\n\n\u00a0\n\u00a0\nMTI 2020. m\u00e1rcius 24.\n\n"}]