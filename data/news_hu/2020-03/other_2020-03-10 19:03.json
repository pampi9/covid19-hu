[{"date": "2020-03-10 19:03", "url": "https://koronavirus.gov.hu/cikkek/wizz-air-szunetelteti-olaszorszagi-es-izraeli-jaratait", "h1": "A Wizz Air sz\u00fcnetelteti olaszorsz\u00e1gi \u00e9s izraeli j\u00e1ratait ", "body": "\nA\u00a0koronav\u00edrus\u00a0miatt a Wizz Air \u00e9s a Ryanair is sz\u00fcnetelteti olaszorsz\u00e1gi j\u00e1ratait, a Wizz Air az izraeli j\u00e1ratokat is felf\u00fcggesztette.\n\nA Wizz Air keddi k\u00f6zlem\u00e9nye szerint keddt\u0151l \u00e1prilis 3-ig nem rep\u00fclnek g\u00e9peik Algher\u00f3ba, Bariba, Bologn\u00e1ba, Catani\u00e1ba, Mil\u00e1n\u00f3ba, N\u00e1polyba, Pis\u00e1ba, R\u00f3m\u00e1ba, Torin\u00f3ba, Velenc\u00e9be, Trevis\u00f3ba \u00e9s Veron\u00e1ba.\nA Wizz Air bejelentette tov\u00e1bb\u00e1 azt is, hogy m\u00e1rcius 12-t\u0151l m\u00e1rcius 23-ig sz\u00fcnetelteti az \u00f6sszes tel-avivi \u00e9s eilati j\u00e1rat\u00e1t is az izraeli hat\u00f3s\u00e1gok \u00e1ltal a\u00a0koronav\u00edrus\u00a0terjed\u00e9s\u00e9nek megf\u00e9kez\u00e9s\u00e9nek \u00e9rdek\u00e9ben az \u00f6sszes \u00e9rkez\u0151 utas sz\u00e1m\u00e1ra k\u00f6telez\u0151en elrendelt 14 napos karant\u00e9n miatt.\n\nA l\u00e9git\u00e1rsas\u00e1g az \u00e9rintett j\u00e1ratokra foglal\u00e1ssal rendelkez\u0151 utasokat a lehet\u0151 legkor\u00e1bbi id\u0151pontban automatikusan t\u00e1j\u00e9koztatja.\nA jegy\u00fcket a wizzair.com honlapon \u00e9s a l\u00e9git\u00e1rsas\u00e1g mobilalkalmaz\u00e1s\u00e1ban megv\u00e1s\u00e1rl\u00f3 utasok e-mailes \u00e9rtes\u00edt\u00e9st kapnak, amelyben v\u00e1laszthatnak a viteld\u00edj teljes \u00f6sszeg\u00e9nek visszat\u00e9r\u00edt\u00e9se vagy j\u00f3v\u00e1\u00edr\u00e1sa k\u00f6z\u00f6tt a WIZZ sz\u00e1ml\u00e1n, amikor 120 sz\u00e1zal\u00e9kon sz\u00e1molj\u00e1k el.\u00a0\u00a0\nA l\u00e9git\u00e1rsas\u00e1g csak azokat az utasokat tudja \u00e9rtes\u00edteni, akik a wizzair.com honlapon, vagy a l\u00e9git\u00e1rsas\u00e1g mobilalkalmaz\u00e1s\u00e1n kereszt\u00fcl foglalt\u00e1k le jegy\u00fcket, ez\u00e9rt k\u00e9rik, hogy azok az utasok, akik utaz\u00e1si irod\u00e1n, vagy online utaz\u00e1si irod\u00e1n kereszt\u00fcl v\u00e1s\u00e1rolt\u00e1k jegy\u00fcket, l\u00e9pjenek kapcsolatba azzal az utaz\u00e1si irod\u00e1val, ahol a jegy\u00fcket megv\u00e1s\u00e1rolt\u00e1k, hogy t\u00e1j\u00e9koz\u00f3djanak a lehet\u0151s\u00e9geikr\u0151l\" hangs\u00falyozt\u00e1k.\nA Budapest Airport facebook oldal\u00e1n k\u00f6z\u00f6lte, hogy a Ryanair sem k\u00f6zlekedteti j\u00e1ratait Bariba, Cagliariba, Catani\u00e1ba, Mil\u00e1n\u00f3ba, N\u00e1polyba, Palerm\u00f3ba, Pis\u00e1ba, R\u00f3m\u00e1ba \u00e9s Trevis\u00f3ba sem.\n\n\u00a0\n\n"}]