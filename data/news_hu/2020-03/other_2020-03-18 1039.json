[{"date": "2020-03-18 10:39", "url": "https://koronavirus.gov.hu/cikkek/magyarorszag-kulongepet-kuld-marokkoban-rekedt-magyarokert", "h1": "Magyarorsz\u00e1g k\u00fcl\u00f6ng\u00e9pet k\u00fcld a Marokk\u00f3ban rekedt magyarok\u00e9rt", "body": "\nMagyarorsz\u00e1g k\u00fcl\u00f6ng\u00e9pet k\u00fcld az\u00e9rt a 146 magyar\u00e9rt, aki Marokk\u00f3ban rekedt, ami\u00e9rt az \u00e9szak-afrikai orsz\u00e1g az \u00faj koronav\u00edrus-j\u00e1rv\u00e1ny miatt le\u00e1ll\u00edtotta a menetrend szerinti rep\u00fcl\u0151j\u00e1ratokat - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a Facebookon szerda reggel.\n\n\nA politikus eml\u00e9keztetett, hogy t\u00f6bb t\u00edzezer k\u00fclf\u00f6ldi ragadt az utaz\u00e1si korl\u00e1toz\u00e1s miatt az arab orsz\u00e1gban.\n\"N\u00e9h\u00e1ny \u00f3r\u00e1val ezel\u0151tt telefonon egyeztettem marokk\u00f3i k\u00fcl\u00fcgyminiszter koll\u00e9g\u00e1mmal, akivel siker\u00fclt meg\u00e1llapodnunk abban, hogy a rep\u00fcl\u0151g\u00e9p cs\u00fct\u00f6rt\u00f6k reggelre lesz\u00e1ll\u00e1si enged\u00e9lyt kap Marr\u00e1kesben, \u00edgy m\u00e9g a marokk\u00f3i l\u00e9gt\u00e9r teljes lez\u00e1r\u00e1sa el\u0151tt haza tudja hozni az ott rekedt magyarokat\" - tudatta a miniszter.\nSzijj\u00e1rt\u00f3 P\u00e9ter al\u00e1h\u00fazta: ez az eset is vil\u00e1gosan bizony\u00edtja, hogy egyre sz\u0171k\u00fclnek a menetrend szerinti l\u00e9gi k\u00f6zleked\u00e9s lehet\u0151s\u00e9gei.\nEz\u00e9rt a t\u00e1rcavezet\u0151 \"tisztelettel arra k\u00e9rt\" minden k\u00fclf\u00f6ld\u00f6n tart\u00f3zkod\u00f3 \u00e9s onnan hazat\u00e9rni sz\u00e1nd\u00e9koz\u00f3 magyart, hogy halad\u00e9ktalanul int\u00e9zkedjen a hazautaz\u00e1s\u00e1r\u00f3l, mert a nemzetk\u00f6zi l\u00e9gi forgalom egyre szigor\u00fabb korl\u00e1toz\u00e1sai r\u00f6vid id\u0151n bel\u00fcl teljesen ellehetetlen\u00edthetik azt.\nForr\u00e1s: MTI\n\n"}]