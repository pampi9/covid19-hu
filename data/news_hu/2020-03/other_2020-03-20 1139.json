[{"date": "2020-03-20 11:39", "url": "https://koronavirus.gov.hu/cikkek/orban-cel-az-hogy-minel-kevesebben-essenek-ki-munkabol", "h1": "Orb\u00e1n: a c\u00e9l az, hogy min\u00e9l kevesebben essenek ki a munk\u00e1b\u00f3l", "body": "\nMost a c\u00e9l az, hogy min\u00e9l kevesebben essenek ki a munk\u00e1b\u00f3l, aki pedig valamilyen okb\u00f3l nem tud dolgozni, az mihamarabb \u00fajra munk\u00e1ba \u00e1llhasson, mert \"ha munka van, minden van\" - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 reggeli m\u0171sor\u00e1ban a koronav\u00edrus-j\u00e1rv\u00e1ny miatt hozott gazdas\u00e1gi int\u00e9zked\u00e9sekr\u0151l besz\u00e1molva.\n\n\nNagyon fontos, hogy az orsz\u00e1g dolgozzon - emelte ki a korm\u00e1nyf\u0151, jelezve: ez persze nem lehets\u00e9ges minden k\u00f6r\u00fclm\u00e9nyek k\u00f6z\u00f6tt, de seg\u00edtenek annak, aki elvesz\u00edti munk\u00e1j\u00e1t. Hozz\u00e1tette: a v\u00e1llalkoz\u00f3kat is pr\u00f3b\u00e1lj\u00e1k t\u00e1mogatni, hogy ne kelljen elbocs\u00e1tani embereket. Az emberek att\u00f3l f\u00e9lnek - folytatta Orb\u00e1n Viktor -, hogy elvesz\u00edtik a munkahely\u00fcket, k\u00f6zben ketyegnek a hitelek, elviszik a fedezetet, majd p\u00e9nz\u00fcgyileg t\u00f6nkremennek. Ez\u00e9rt els\u0151 int\u00e9zked\u00e9sk\u00e9nt az \u00e9v v\u00e9g\u00e9ig felf\u00fcggesztett\u00e9k a felvett hitelek t\u0151ke- \u00e9s kamatt\u00f6rleszt\u00e9s\u00e9t. Vagyis nem kell att\u00f3l tartani, hogy ha valaki most nem tud fizetni, akkor \"lenull\u00e1z\u00f3dik az, amit az elm\u00falt t\u00edz \u00e9vben fel\u00e9p\u00edtett\" - hangs\u00falyozta. Kiemelte, \u00f3ri\u00e1si \u00f6sszegr\u0151l van sz\u00f3, hiszen az orsz\u00e1gban egy \u00e9vben a bankoknak fizetett \u00f6sszes t\u00f6rleszt\u00e9s mintegy 3600 milli\u00e1rd forint. Arra a k\u00e9rd\u00e9sre, hogy a bankok partnerek-e, a minisztereln\u00f6k azt felelte: \"ezt nem k\u00e9rdeztem meg, de a reakci\u00f3kb\u00f3l \u00fagy l\u00e1tom, igen\". Emellett az \"\u00e9rz\u00e9keny\" \u00e1gazatokban, a taxisokt\u00f3l a vend\u00e9gl\u00e1t\u00f3sokon \u00e1t a sz\u00e1llod\u00e1sokig j\u00e1rul\u00e9kfizet\u00e9si k\u00f6nny\u00edt\u00e9seket rendeltek el - k\u00f6z\u00f6lte Orb\u00e1n Viktor, hozz\u00e1t\u00e9ve, tov\u00e1bbi l\u00e9p\u00e9sekre is lesz sz\u00fcks\u00e9g.\nMTI 2020. m\u00e1rcius 20.\n\n"}]