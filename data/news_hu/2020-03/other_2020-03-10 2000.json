[{"date": "2020-03-10 20:00", "url": "https://koronavirus.gov.hu/cikkek/orban-viktor-miniszterelnok-ismertette-unios-kollegaival-magyarorszagi-helyzetet", "h1": "Orb\u00e1n Viktor minisztereln\u00f6k ismertette uni\u00f3s koll\u00e9g\u00e1ival a magyarorsz\u00e1gi helyzetet", "body": "\nIsmertette az aktu\u00e1lis magyarorsz\u00e1gi j\u00e1rv\u00e1nyhelyzetet, felh\u00edvta a figyelmet a gazdas\u00e1gi hat\u00e1sokra, valamint a koronav\u00edrus \u00e9s a migr\u00e1ci\u00f3 \u00f6sszef\u00fcgg\u00e9seire Orb\u00e1n Viktor az EU \u00e1llam- \u00e9s korm\u00e1nyf\u0151inek kedd d\u00e9lut\u00e1ni videokonferenci\u00e1j\u00e1n, amelyet Charles Michel, az Eur\u00f3pai Tan\u00e1cs eln\u00f6ke kezdem\u00e9nyezett - t\u00e1j\u00e9koztatta Havasi Bertalan, a minisztereln\u00f6k sajt\u00f3f\u0151n\u00f6ke az MTI-t.\n\nOrb\u00e1n Viktor t\u00e1j\u00e9koztatta eur\u00f3pai koll\u00e9g\u00e1it arr\u00f3l, hogy haz\u00e1nk most a koronav\u00edrus elleni v\u00e9dekez\u00e9sre \u00f6sszpontos\u00edt, a magyar hat\u00f3s\u00e1gok a helyzetet egyel\u0151re az ellen\u0151rz\u00e9s\u00fck alatt tartj\u00e1k, jelenleg egyedi esetekkel foglalkoznak. Valamennyi bizony\u00edtottan fert\u0151z\u00f6tt szem\u00e9ly k\u00f3rh\u00e1zban, karant\u00e9n alatt van. Orb\u00e1n Viktor felh\u00edvta a figyelmet arra, hogy meg kell tal\u00e1lni az egyens\u00falyt az \u00fcgy elbagatelliz\u00e1l\u00e1sa \u00e9s a p\u00e1nik k\u00f6z\u00f6tt. K\u00fcl\u00f6n kiemelte az osztr\u00e1k hat\u00f3s\u00e1gokkal folytatott kiv\u00e1l\u00f3 egy\u00fcttm\u0171k\u00f6d\u00e9st - ismertette Havasi Bertalan.\n\nA magyar minisztereln\u00f6k lesz\u00f6gezte: az illeg\u00e1lis migr\u00e1ci\u00f3 \u00e9s a koronav\u00edrus-j\u00e1rv\u00e1ny k\u00f6z\u00f6tt egy\u00e9rtelm\u0171en kapcsolat van, hiszen sz\u00e1mos bev\u00e1ndorl\u00f3 Ir\u00e1nb\u00f3l vagy Ir\u00e1non kereszt\u00fcl \u00e9rkezik, amely a fert\u0151z\u00e9s egyik g\u00f3cpontja. Magyarorsz\u00e1g ez\u00e9rt meger\u0151s\u00edtette a hat\u00e1rv\u00e9delm\u00e9t, \u00e9s ideiglenesen lez\u00e1rta a tranzitz\u00f3n\u00e1kat \u2013 mondta.\nAmi a j\u00f6v\u0151t illeti - folytatta - arra t\u00f6rekednek, hogy a v\u00edrus a lehet\u0151 legkisebb hat\u00e1st gyakorolja a gazdas\u00e1gra; a korm\u00e1ny vizsg\u00e1lja, hogyan tud t\u00e1mogat\u00e1st ny\u00fajtani a magyar v\u00e1llalkoz\u00e1soknak az eur\u00f3pai szab\u00e1lyokkal \u00f6sszhangban.\n\n"}]