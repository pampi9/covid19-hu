[{"date": "2020-03-26 18:34", "url": "https://koronavirus.gov.hu/cikkek/extra-mobilnet-ingyenes-filmek-es-tv-csatornak-segitik-az-otthon-maradast", "h1": "Extra mobilnet, ingyenes filmek \u00e9s TV csatorn\u00e1k is seg\u00edtik az otthon marad\u00e1st!", "body": "\nA koronav\u00edrus-j\u00e1rv\u00e1ny miatt m\u00e1ris sokan v\u00e1lasztott\u00e1k az otthoni karant\u00e9nt, \u00e9s mivel elh\u00faz\u00f3d\u00f3 j\u00e1rv\u00e1nyra lehet sz\u00e1m\u00edtani az otthoni karant\u00e9nban l\u00e9v\u0151k sz\u00e1m\u00e1ra nagy seg\u00edts\u00e9g lehet a korm\u00e1ny \u00e1ltal ind\u00edtott digit\u00e1lis akci\u00f3. A Digit\u00e1lis \u00d6sszefog\u00e1s gy\u0171jt\u0151oldal\u00e1n a digit\u00e1lis oktat\u00e1st \u00e9s a t\u00e1voli munkav\u00e9gz\u00e9st seg\u00edt\u0151 tartalmak mellett, az extra mobilnet \u00e9s az ingyenesen hozz\u00e1f\u00e9rhet\u0151 filmek, TV csatorn\u00e1k lehet\u0151s\u00e9g\u00e9r\u0151l is t\u00e1j\u00e9koz\u00f3dhatunk.\n\nDigit\u00e1lis \u00d6sszefog\u00e1s elnevez\u00e9ssel ind\u00edtott akci\u00f3t az Innov\u00e1ci\u00f3s \u00e9s Technol\u00f3giai Miniszt\u00e9rium. A kezdem\u00e9nyez\u00e9s c\u00e9lja, hogy a szektor szerepl\u0151i \u00e1ltal felaj\u00e1nlott digit\u00e1lis megold\u00e1sok, eszk\u00f6z\u00f6k \u00e9s szolg\u00e1ltat\u00e1sok minden \u00e9rintetthez eljussanak a koronav\u00edrus okozta rendk\u00edv\u00fcli helyzetben.\u00a0 Az akci\u00f3\u00a0k\u00f6z\u00e9ppontj\u00e1ban a digit\u00e1lis oktat\u00e1s, a digit\u00e1lis id\u0151s\u00fcgy \u00e9s a digit\u00e1lis gazdas\u00e1gv\u00e9delem \u00e1ll. A felaj\u00e1nlott digit\u00e1lis megold\u00e1sok \u00e9s szolg\u00e1ltat\u00e1sok, \u00edgy els\u0151dlegesen a tan\u00e1rokat, a di\u00e1kokat, az iskol\u00e1kat, a tanker\u00fcleteket, a sz\u00fcl\u0151ket, a munkav\u00e1llal\u00f3kat \u00e9s a munkaad\u00f3kat, illetve a j\u00e1rv\u00e1ny legvesz\u00e9lyeztetettebbjeit, az id\u0151seket seg\u00edtik.\u00a0\nA t\u00e1vk\u00f6zl\u00e9si-, \u00e9s a t\u00e9v\u00e9szolg\u00e1ltat\u00f3k az el\u0151fizet\u0151knek sz\u00e1mos kedvezm\u00e9nyt \u00e9s plusz szolg\u00e1ltat\u00e1st ny\u00fajtanak az elk\u00f6vetkez\u0151 id\u0151szakban. Ilyen p\u00e9ld\u00e1ul az extra mobilnet \u00e9s az ingyenesen hozz\u00e1f\u00e9rhet\u0151 filmek, TV csatorn\u00e1k lehet\u0151s\u00e9ge. A digit\u00e1lis oktat\u00e1sra val\u00f3 z\u00f6kken\u0151mentes \u00a0\u00e1t\u00e1ll\u00e1st m\u00f3dszertani javaslatok, e-learning megold\u00e1sok, digit\u00e1lis oktat\u00e1si anyagok seg\u00edtik, a Digit\u00e1lis \u00d6sszefog\u00e1s honlapja ezek gy\u0171jt\u0151hely\u00e9\u00fcl is szolg\u00e1l. A digit\u00e1lis gazdas\u00e1gv\u00e9delem eszk\u00f6zei, pedig \u00a0a biztons\u00e1gos t\u00e1voli munkav\u00e9gz\u00e9st t\u00e1mogat\u00f3 alkalmaz\u00e1sok, felh\u0151 alap\u00fa megold\u00e1sok, de a hazai mikro-, kis- \u00e9s k\u00f6z\u00e9pv\u00e1llalkoz\u00e1sok sz\u00e1m\u00e1ra ingyenes honlapk\u00e9sz\u00edt\u0151 szoftver is el\u00e9rhet\u0151v\u00e9 v\u00e1lt.\nJelenleg 58 v\u00e1llalkoz\u00e1s 80 felaj\u00e1nl\u00e1s\u00e1t \u00f6sszes\u00edti a\u00a0Digit\u00e1lis\u00a0\u00d6sszefog\u00e1s akci\u00f3 keret\u00e9ben l\u00e9trehozott oldal: https://felajanlas.digitalisjoletprogram.hu/\n\n\n"}]