[{"date": "2020-03-20 11:43", "url": "https://koronavirus.gov.hu/cikkek/orban-tomeges-megbetegedesek-valoszinuleg-nem-kerulhetok-el", "h1": "Orb\u00e1n: a t\u00f6meges megbeteged\u00e9sek val\u00f3sz\u00edn\u0171leg nem ker\u00fclhet\u0151k el", "body": "\nMagyarorsz\u00e1g m\u00e9g mindig a csoportos koronav\u00edrus-megbeteged\u00e9sek szakasz\u00e1ban van, nem l\u00e9pett \u00e1t a t\u00f6meges megbeteged\u00e9sek id\u0151szak\u00e1ba, de ez val\u00f3sz\u00edn\u0171leg be fog k\u00f6vetkezni - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nOrvosprofesszorok v\u00e9lem\u00e9nye is az, hogy a fert\u0151z\u00e9s nagy ar\u00e1ny\u00fa megn\u00f6veked\u00e9se nem ker\u00fclhet\u0151 el, de a lass\u00edt\u00e1sa lehets\u00e9ges - k\u00f6z\u00f6lte a korm\u00e1nyf\u0151, hozz\u00e1t\u00e9ve: az\u00e9rt kell lass\u00edtani a folyamatokat, hogy az eg\u00e9szs\u00e9g\u00fcgyi ell\u00e1t\u00f3rendszer k\u00e9pes legyen befogadni a s\u00falyos eseteket. Ismertette: a friss adatok szerint 85 beteg van az orsz\u00e1gban, k\u00f6z\u00fcl\u00fck 6 s\u00falyos, egy ember meghalt, heten meggy\u00f3gyultak.\nOrb\u00e1n Viktor azt v\u00e1rja, hogy a j\u00f6v\u0151 h\u00e9ten a betegell\u00e1t\u00e1ssal foglalkoz\u00f3 orvosi munkacsoport k\u00e9pes lesz egy\u00e9rtelm\u0171en megmondani, a k\u00fcl\u00f6nb\u00f6z\u0151 t\u00e1rsadalmi csoportok fert\u0151z\u00e9s eset\u00e9n k\u00f6r\u00fclbel\u00fcl mire sz\u00e1m\u00edthatnak, \u00edgy pedig kisebb lehet az emberek f\u00e9lelme. Az azonban m\u00e1r most elmondhat\u00f3, hogy a legt\u00f6bb intenz\u00edv ell\u00e1t\u00e1sra szorul\u00f3 beteg az id\u0151sek k\u00f6z\u00fcl ker\u00fcl majd ki - h\u00edvta fel a figyelmet, de megjegyezte, az immunhi\u00e1nyos gyermekeket is s\u00falyosan \u00e9rintheti a v\u00edrus. A gyermekekkel kapcsolatban egy\u00e9bk\u00e9nt jelezte, azok a sz\u00fcl\u0151k, akik nem tudnak otthon maradni a gyermek\u00fckkel, beadhatj\u00e1k \u0151ket az iskol\u00e1ba. Ugyanez igaz az \u00fcgyeletre kijel\u00f6lt \u00f3vod\u00e1kra.\nK\u00f6z\u00f6lte tov\u00e1bb\u00e1: j\u00f3l d\u00f6nt\u00f6tt a korm\u00e1ny, amikor megfogadta j\u00e1rv\u00e1ny\u00fcgyi szakemberek tan\u00e1cs\u00e1t, \u00e9s az int\u00e9zked\u00e9seket m\u00e1r a j\u00e1rv\u00e1ny korai szakasz\u00e1ban bevezette, \u00edgy \"a terjed\u00e9s lass\u00fa\". Abban azonban egyet\u00e9rtenek a matematikai modellekkel foglalkoz\u00f3k, hogy lass\u00edtani ugyan tudj\u00e1k a v\u00edrus terjed\u00e9s\u00e9t, de a v\u00e9g\u00e9n a megbeteged\u00e9sek sz\u00e1ma nagyj\u00e1b\u00f3l ki fog egyenl\u00edt\u0151dni eg\u00e9sz Eur\u00f3p\u00e1ban.\nDr\u00e1mai helyzet, mint Olaszorsz\u00e1gban, abb\u00f3l \u00e1llhat el\u0151, ha gyorsan fut fel a megbeteged\u00e9sek sz\u00e1ma, \u00e9s \u00f6sszeomlik az eg\u00e9szs\u00e9g\u00fcgyi ell\u00e1t\u00f3rendszer. Ez ellen az eszk\u00f6z- \u00e9s hum\u00e1ner\u0151forr\u00e1s-kapacit\u00e1s megn\u00f6vel\u00e9s\u00e9vel, valamint a be\u00e9rkez\u0151, intenz\u00edv ell\u00e1t\u00e1sra szorul\u00f3k sz\u00e1m\u00e1nak lass\u00edt\u00e1s\u00e1val lehet v\u00e9dekezni; \"mind a k\u00e9t dolgot egyszerre tessz\u00fck\" - fejtette ki Orb\u00e1n Viktor.\nMegjegyezte: megn\u00f6velt\u00e9k az eg\u00e9szs\u00e9g\u00fcgyben dolgoz\u00f3k sz\u00e1m\u00e1t, \u00e1m fel kell k\u00e9sz\u00fclni arra, hogy k\u00f6zt\u00fck is lesznek megbetegedettek, de meg van tervezve, hogy a hely\u00fckre ekkor kik l\u00e9pnek be.\nArr\u00f3l is besz\u00e9lt, nem igaz, hogy nincs elegend\u0151 eszk\u00f6z, mindenb\u0151l van elegend\u0151 a mostani fert\u0151z\u00e9si szinthez, de mivel nagyobbra k\u00e9sz\u00fclnek, ez\u00e9rt t\u00f6bbet kell v\u00e1s\u00e1rolni az eszk\u00f6z\u00f6kb\u0151l, mint amennyi az adott pillanatban sz\u00fcks\u00e9ges. A t\u00f6meges j\u00e1rv\u00e1nyra vonatkoz\u00f3an van felhaszn\u00e1l\u00e1si sorrend is: el\u0151sz\u00f6r az eg\u00e9szs\u00e9g\u00fcgyben dolgoz\u00f3knak adnak majd maszkokat \u00e9s eszk\u00f6z\u00f6ket, majd a k\u00f6zbiztons\u00e1giaknak, azut\u00e1n pedig a k\u00f6zigazgat\u00e1sban l\u00e9v\u0151knek - k\u00f6z\u00f6lte.\nMilli\u00f3sz\u00e1m vannak maszkok Magyarorsz\u00e1gon, gy\u00e1rtanak is ilyeneket - p\u00e9ld\u00e1ul a b\u00f6rt\u00f6n\u00f6kben -, nyersanyagot is szereznek be, \u00e9s a k\u00fcl\u00f6nb\u00f6z\u0151 t\u00edpus\u00fa maszkok mindegyik\u00e9b\u0151l v\u00e1s\u00e1rolnak - k\u00f6z\u00f6lte. \"Nem k\u00e9reget\u00fcnk (...), hanem magunkr\u00f3l gondoskodunk\", az \u00f6sszes kapcsolatrendszert beind\u00edtott\u00e1k, \"Pekingt\u0151l Sanghajig a rep\u00fcl\u0151tereken ott vannak az embereink\" - jelentette ki, hozz\u00e1f\u0171zve: a v\u00e9dekez\u00e9shez sz\u00fcks\u00e9ges p\u00e9nz rendelkez\u00e9sre \u00e1ll.\nMegjegyezte, egy virol\u00f3gus-munkacsoport dolgozik egy gy\u00f3gyszerm\u00f3dos\u00edt\u00e1son, h\u00e1tha \u00edgy gyorsabban megtal\u00e1lhat\u00f3 a megfelel\u0151 gy\u00f3gyszer legal\u00e1bb a koronav\u00edrus-t\u00fcnetek enyh\u00edt\u00e9s\u00e9re.\n\"A kollekt\u00edv v\u00e9dekez\u00e9st megszervezt\u00fck. (...) Ma egy v\u00e9dekez\u00e9sre berendezett \u00e1llapotban l\u00e9v\u0151 k\u00f6z\u00f6ss\u00e9g a magyarok k\u00f6z\u00f6ss\u00e9ge\" - fogalmazott Orb\u00e1n Viktor, kijelentve: \"van egy rendes katonai terv\u00fcnk a v\u00e9dekez\u00e9sre, fel\u00e1llt az orsz\u00e1g a v\u00e9dekez\u00e9s logik\u00e1ja szerint\".\nAkik k\u00fclf\u00f6ld\u00f6n ker\u00fcltek bajba, azokr\u00f3l a k\u00fcl\u00fcgyminiszt\u00e9rium gondoskodik, a hat\u00e1rokat lez\u00e1rt\u00e1k - csak humanit\u00e1rius folyos\u00f3k m\u0171k\u00f6dnek -, elegend\u0151 sz\u00e1m\u00fa katona \u00e9s rend\u0151r van, a tiszti n\u00f6vend\u00e9keket is mozg\u00f3s\u00edtott\u00e1k, a l\u00e9tfontoss\u00e1g\u00fa v\u00e1llalatokhoz kirendelt\u00e9k a katonai t\u00f6rzseket, az orvosok beoszt\u00e1s\u00e1t elv\u00e9gezt\u00e9k, a j\u00e1rv\u00e1ny\u00fcgyi k\u00f3rh\u00e1zakat kijel\u00f6lt\u00e9k, \u00e9s \u00e9p\u00fcl is j\u00e1rv\u00e1nyk\u00f3rh\u00e1z - sorolta.\nOrb\u00e1n Viktor az id\u0151sekhez sz\u00f3lva hangs\u00falyozta: \"nem arr\u00f3l van sz\u00f3, hogy \u0151k tehert\u00e9tel vagy vesz\u00e9lyforr\u00e1s lenn\u00e9nek, hanem arr\u00f3l hogy ha a j\u00e1rv\u00e1ny t\u00f6megess\u00e9 v\u00e1lik, akkor a legnagyobb bajba \u0151k ker\u00fclnek majd, \u00e9s mi agg\u00f3dunk \u00e9rt\u00fck\".\nAz nem lenne helyes, ha k\u00f6telez\u0151 rendszab\u00e1lyokat hozn\u00e1nak az id\u0151sekre, ezt szeretn\u00e9 elker\u00fclni, k\u00e9rni viszont szabad: \"arra k\u00e9rem az id\u0151s embereket (...), maradjanak otthon\". Az \u00f6nkorm\u00e1nyzatok k\u00f6telesek ell\u00e1tni az otthon marad\u00f3 id\u0151seket - mondta.\n\u00a0\n\u00a0\nMTI 2020. m\u00e1rcius 20.\n\n"}]