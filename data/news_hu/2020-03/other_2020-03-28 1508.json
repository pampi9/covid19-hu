[{"date": "2020-03-28 15:08", "url": "https://koronavirus.gov.hu/cikkek/schanda-ingyen-utazhatnak-az-egeszsegugyi-dolgozok-helykozi-kozossegi-kozlekedesben", "h1": "Schanda: ingyen utazhatnak az eg\u00e9szs\u00e9g\u00fcgyi dolgoz\u00f3k a helyk\u00f6zi k\u00f6z\u00f6ss\u00e9gi k\u00f6zleked\u00e9sben", "body": "\nIngyen utazhatnak az eg\u00e9szs\u00e9g\u00fcgyi dolgoz\u00f3k a helyk\u00f6zi k\u00f6z\u00f6ss\u00e9gi k\u00f6zleked\u00e9sben - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1llamtitk\u00e1ra az operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\nSchanda Tam\u00e1s elmondta: az operat\u00edv t\u00f6rzs t\u00e1mogatta az ITM javaslat\u00e1t, hogy az\u00a0eg\u00e9szs\u00e9g\u00fcgyi dolgoz\u00f3k - a j\u00e1rv\u00e1nyhelyzetben mutatott p\u00e9ld\u00e1s helyt\u00e1ll\u00e1suk elismer\u00e9sek\u00e9nt - d\u00edjmentesen utazhassanak a helyk\u00f6zi k\u00f6z\u00f6ss\u00e9gi k\u00f6zleked\u00e9sben, a M\u00c1V-Start, a M\u00c1V-H\u00c9V, a GYSEV, a Vol\u00e1nbusz \u00e9s m\u00e1s helyk\u00f6zi aut\u00f3buszos szolg\u00e1ltat\u00f3k j\u00e1ratain a vesz\u00e9lyhelyzet megsz\u0171n\u00e9s\u00e9ig.\n\nSz\u00f3lt arr\u00f3l is, hogy\u00a0l\u00e1tv\u00e1nyosan cs\u00f6kkent a forgalom a k\u00f6z\u00f6ss\u00e9gi k\u00f6zleked\u00e9sben, ez azt mutatja,\u00a0az emberek komolyan veszik \u00e9s betartj\u00e1k a n\u00e9peg\u00e9szs\u00e9g\u00fcgyi javaslatokat. Elmondta:\u00a0a kij\u00e1r\u00e1si korl\u00e1toz\u00e1ssal \u00f6sszhangban m\u00f3dosulnak a helyk\u00f6zi k\u00f6zleked\u00e9s menetrendjei. Valamennyi helyk\u00f6zi k\u00f6zszolg\u00e1ltat\u00f3\u00a0m\u00e1rcius 30-\u00e1t\u00f3l \u00e1prilis 10-\u00e9ig a tansz\u00fcneti napokra \u00e9rv\u00e9nyes menetrendre \u00e1ll \u00e1t, szombaton \u00e9s vas\u00e1rnap a szok\u00e1sos h\u00e9tv\u00e9gi k\u00f6zleked\u00e9si rend lesz \u00e9letben. A\u00a0Vol\u00e1nbusz agglomer\u00e1ci\u00f3s j\u00e1ratai \u00e1prilis elsej\u00e9t\u0151l a szombati mentrend szerint k\u00f6zlekednek.\nElmondta:\u00a0\u00f6sszehangolj\u00e1k a M\u00c1V \u00e9s a Vol\u00e1n j\u00e1ratait, \u00e9s le\u00e1ll\u00edtj\u00e1k azokat a kiz\u00e1r\u00f3lag t\u00e1vols\u00e1gi utaz\u00e1si ig\u00e9nyeket kiel\u00e9g\u00edt\u0151 orsz\u00e1gos buszj\u00e1ratokat, amelyek megfelel\u0151en helyettes\u00edthet\u0151k vas\u00fattal. A M\u00c1V-Start p\u00f3tl\u00e1s n\u00e9lk\u00fcl lemondja a nemzetk\u00f6zi vonatokat, amelyek a hat\u00e1rz\u00e1r miatt egy\u00e9bk\u00e9nt is csak az orsz\u00e1gon bel\u00fcl k\u00f6zlekedn\u00e9nek.\nElmondta: a\u00a0k\u00f6zleked\u00e9si szolg\u00e1ltat\u00f3k a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15. napig elfogadj\u00e1k a k\u00f6zszolg\u00e1ltat\u00e1si utaz\u00e1si igazolv\u00e1nyokat, a fogyat\u00e9koss\u00e1ggal \u00e9l\u0151k eset\u00e9ben pedig eltekintenek a lej\u00e1r\u00f3 utaz\u00e1si dokumentumok meghosszabb\u00edt\u00e1s\u00e1t\u00f3l.\nAzt k\u00e9rte,\u00a0lehet\u0151s\u00e9g szerint az utasok mobilapplik\u00e1ci\u00f3n v\u00e1s\u00e1rolj\u00e1k meg jegy\u00fcket. Megjegyezte: a\u00a0Vol\u00e1nbuszn\u00e1l is megsz\u00fcntetik a vezet\u0151n\u00e9l t\u00f6rt\u00e9n\u0151 jegyv\u00e1s\u00e1rl\u00e1s lehet\u0151s\u00e9g\u00e9t, ehhez ki is alak\u00edtottak egy mobilapplik\u00e1ci\u00f3t. Ennek\u00a0akad\u00e1lymentes v\u00e1ltozat\u00e1n m\u00e9g dolgoznak, \u00edgy a vakok \u00e9s gyeng\u00e9nl\u00e1t\u00f3k addig d\u00edjmentesen utazhatnak a Vol\u00e1nbusz j\u00e1ratain.\n\nElmondta azt is, enged\u00e9lyezt\u00e9k, hogy a\u00a0Vol\u00e1nbusz a m\u00e1rciusi b\u00e9rleteket \u00e1prilis 15-\u00e9ig elfogadja, addigra ugyanis v\u00e1rhat\u00f3an elk\u00e9sz\u00fcl a mobilb\u00e9rlet.\nSchanda Tam\u00e1s elmondta:\u00a0levelet k\u00fcldenek a telep\u00fcl\u00e9si polg\u00e1rmestereknek, amelyben t\u00e1j\u00e9koztatj\u00e1k \u0151ket ezekr\u0151l a v\u00e1ltoz\u00e1sokr\u00f3l\u00a0\u00e9s azt k\u00e9rik,\u00a0tegy\u00e9k el\u00e9rhet\u0151v\u00e9 ezeket a kedvezm\u00e9nyeket a helyi k\u00f6zleked\u00e9sben is. Felh\u00edvta a figyelmet arra, hogy a k\u00f6z\u00f6ss\u00e9gi k\u00f6zleked\u00e9sben is lehet\u0151s\u00e9g szerint meg kell tartani a 1,5 m\u00e9teres t\u00e1vols\u00e1got, \u00e9s ha nem halaszthat\u00f3 az utaz\u00e1s, aj\u00e1nlott a j\u00e1rm\u0171vek haszn\u00e1lata ut\u00e1n kezet mosni, fert\u0151tlen\u00edteni.\nAzzal kapcsolatban, hogy p\u00e9nteken torl\u00f3d\u00e1sok alakultak ki a hat\u00e1rokon a teherforgalomban, azt mondta, azok reggelre megold\u00f3dtak. A\u00a0teher- \u00e9s \u00e1ruforgalom zavartalans\u00e1ga nemzetbiztons\u00e1gi \u00e9s ell\u00e1t\u00e1sbiztons\u00e1gi \u00e9rdek\u00a0- sz\u00f6gezte le.\nElmondta,\u00a0ellen\u0151rzik a tehersz\u00e1ll\u00edt\u00e1sban dolgoz\u00f3kat, \u00e9s ha az eg\u00e9szs\u00e9g\u00fcgyi vizsg\u00e1lat koronav\u00edrus-fert\u0151z\u00e9s gyan\u00faj\u00e1t \u00e1llap\u00edtja meg, a magyar \u00e1llampolg\u00e1rnak karant\u00e9nba kell vonulnia, a nem magyar \u00e1llampolg\u00e1r pedig nem l\u00e9phet be az orsz\u00e1gba. Az eg\u00e9szs\u00e9ges fuvaroz\u00f3k azonban dolgozhatnak.\nA fels\u0151oktat\u00e1si int\u00e9zm\u00e9nyekben elrendelt\u00a0iskolal\u00e1togat\u00e1si tilalomr\u00f3l sz\u00f3lva\u00a0hangs\u00falyozta, az\u00a0ITM felsz\u00f3l\u00edtotta az int\u00e9zm\u00e9nyek vezet\u0151it, hogy v\u00e1ltozatlanul tarts\u00e1k fenn az eg\u00e9szs\u00e9g v\u00e9delm\u00e9t szolg\u00e1l\u00f3 int\u00e9zked\u00e9seket, az int\u00e9zm\u00e9nyekben tov\u00e1bbra is t\u00e1voktat\u00e1sban folytat\u00f3dik a k\u00e9pz\u00e9s.\nSz\u00f3lt arr\u00f3l is,\u00a0Magyarorsz\u00e1gon nincs ell\u00e1t\u00e1si probl\u00e9ma, az \u00fcres polcok annak tudhat\u00f3k be, hogy lassabb a megszokottn\u00e1l a polcok felt\u00f6lt\u00e9se. Hozz\u00e1tette: egyszer\u0171s\u00edtett\u00e9k a boltokba kisz\u00e1ll\u00edt\u00e1s szab\u00e1lyoz\u00e1s\u00e1t \u00e9s egyszer\u0171bb\u00e9 teszik \u00faj munkav\u00e1llal\u00f3k felv\u00e9tel\u00e9t a kereskedelemben.\nJelezte:\u00a0folyamatosan ellen\u0151rzik az \u00e1ruk \u00e9s term\u00e9kek min\u0151s\u00e9g\u00e9t, \u00e1raz\u00e1s\u00e1t;\u00a0m\u00e1rciusban \u00f6tsz\u00e1z boltot ellen\u0151riztek, \u00e9s figyelik a webshopokat is.\nForr\u00e1s: MTI\n\u00a0\n\u00a0\n\n"}]