[{"date": "2020-03-30 10:09", "url": "https://koronavirus.gov.hu/cikkek/who-osszeallitasa-koronavirus-koruli-tevhitekrol", "h1": "A WHO \u00f6ssze\u00e1ll\u00edt\u00e1sa a koronav\u00edrus k\u00f6r\u00fcli t\u00e9vhitekr\u0151l", "body": "\nAhogyan ez hav\u00e1ri\u00e1k eset\u00e9n lenni szokott, az \u00faj koronav\u00edrus-j\u00e1rv\u00e1ny kapcs\u00e1n is megjelentek a t\u00e9vhitek, egy s\u00falyos probl\u00e9m\u00e1ra egyszer\u0171 m\u00f3dszereket k\u00edn\u00e1l\u00f3 megold\u00e1sok. A tudomany.hu \u00f6ssze\u00e1ll\u00edt\u00e1sa az Eg\u00e9szs\u00e9g\u00fcgyi Vil\u00e1gszervezet (WHO) kiadv\u00e1nya alapj\u00e1n k\u00e9sz\u00fclt, c\u00e9lja a hiedelmek c\u00e1folata \u00e9s n\u00e9h\u00e1ny alapvet\u0151 k\u00e9rd\u00e9s tiszt\u00e1z\u00e1sa.\n\n\nAz \u00faj koronav\u00edrus (2019-nCoV) megjelen\u00e9se, gyors terjed\u00e9se v\u00e1ratlan kih\u00edv\u00e1sok el\u00e9 \u00e1ll\u00edtott benn\u00fcnket, az eg\u00e9sz emberis\u00e9get \u00e9rint\u0151 pand\u00e9mi\u00e1r\u00f3l van sz\u00f3. A betegs\u00e9g t\u00fcneteit nagyj\u00e1b\u00f3l ismerj\u00fck, mechanizmus\u00e1t m\u00e1r kev\u00e9sb\u00e9, hossz\u00fa t\u00e1v\u00fa eg\u00e9szs\u00e9gi hat\u00e1sait pedig egy\u00e1ltal\u00e1n nem. A j\u00e1rv\u00e1ny egy\u00e9b k\u00f6vetkezm\u00e9nyei (pl. gazdas\u00e1gi v\u00e1ls\u00e1g, politikai kihat\u00e1sok) is bel\u00e1thatatlanok jelenleg. A hazai \u00e9s nemzetk\u00f6zi sajt\u00f3 napi szint\u0171 t\u00e1j\u00e9koztat\u00e1st ad a v\u00edrus terjed\u00e9s\u00e9r\u0151l, megbeteged\u00e9si statisztik\u00e1kr\u00f3l, hat\u00f3s\u00e1gi rendelkez\u00e9sekr\u0151l \u00e9s a j\u00e1rv\u00e1ny terjed\u00e9s\u00e9nek megel\u0151z\u00e9s\u00e9t szolg\u00e1l\u00f3 teend\u0151kr\u0151l.\nAhogyan ez hav\u00e1ri\u00e1k eset\u00e9n lenni szokott, most is megjelentek a t\u00e9vhitek, egy s\u00falyos probl\u00e9m\u00e1ra egyszer\u0171 m\u00f3dszereket k\u00edn\u00e1l\u00f3, \u201evalaki valakit\u0151l azt hallotta, hogy betonbiztosan m\u0171k\u00f6dik\u201d megold\u00e1sok. Ezeket az \u00e1ll\u00edt\u00e1sokat is az ismerethi\u00e1ny, az \u00e1ltudom\u00e1nyos meg\u00e1llap\u00edt\u00e1sok felt\u00e9tel n\u00e9lk\u00fcli elfogad\u00e1sa alapozza meg. A probl\u00e9m\u00e1k kezel\u00e9se rengeteg feladatot h\u00e1r\u00edt a szak\u00e9rt\u0151kre, \u00e9s emiatt kevesebb energia jut a f\u00e9lrevezet\u0151, esetenk\u00e9nt \u00f6n- \u00e9s k\u00f6zvesz\u00e9lyes hiedelmek c\u00e1folat\u00e1ra. Pedig ebben az esetben is sz\u00fcks\u00e9g van arra, hogy a k\u00f6zv\u00e9lem\u00e9ny hiteles inform\u00e1ci\u00f3t kapjon. Az Eg\u00e9szs\u00e9g\u00fcgyi Vil\u00e1gszervezet (WHO) kiadv\u00e1nya alapj\u00e1n k\u00e9sz\u00fclt \u00f6ssze\u00e1ll\u00edt\u00e1sunk c\u00e9lja a hiedelmek c\u00e1folata \u00e9s n\u00e9h\u00e1ny alapvet\u0151 k\u00e9rd\u00e9s tiszt\u00e1z\u00e1sa.\nAz id\u00e9n \u00fajonnan izol\u00e1lt \u00faj koronav\u00edrus (2019-nCoV) rendszertanilag a koronav\u00edrusok csal\u00e1dj\u00e1t alkot\u00f3 n\u00e9gy v\u00edrusnemzets\u00e9g egyik\u00e9hez, a b\u00e9ta-koronav\u00edrusokhoz tartozik. \u00d6r\u00f6k\u00edt\u0151anyagk\u00e9nt nagy m\u00e9ret\u0171, egysz\u00e1l\u00fa RNS-t tartalmaz; az ezt v\u00e9d\u0151 kapszidburkot egy lipidjelleg\u0171 k\u00fcls\u0151 burok hat\u00e1rolja, amihez napkoron\u00e1hoz hasonl\u00edt\u00f3 glikoprotein-t\u00fcsk\u00e9k k\u00f6t\u0151dnek. Kor\u00e1bban az ugyanehhez a csoporthoz tartoz\u00f3 SARS (2002\u20132003) \u00e9s MERS (2012) v\u00edrusok okoztak sz\u00e1mos hal\u00e1lesettel j\u00e1r\u00f3 vil\u00e1gj\u00e1rv\u00e1nyt.\nA 2019-nCoV eml\u0151s\u00f6kr\u0151l (val\u00f3sz\u00edn\u0171leg denev\u00e9rr\u0151l \u00e9s/vagy tobzosk\u00e1r\u00f3l) terjedt \u00e1t az emberre. Er\u0151sen fert\u0151z\u0151, magas l\u00e1zat \u00e9s potenci\u00e1lisan hal\u00e1los kimenetel\u0171 l\u00e9g\u00fati megbeteged\u00e9st, illetve t\u00fcd\u0151gyullad\u00e1st okozhat.\nA hideg id\u0151j\u00e1r\u00e1s \u00e9s a h\u00f3 nem puszt\u00edtja el az \u00faj koronav\u00edrust\nSemmi okunk azt felt\u00e9telezni, hogy a hideg id\u0151j\u00e1r\u00e1s elpuszt\u00edtja az \u00faj koronav\u00edrust vagy m\u00e1s betegs\u00e9gek k\u00f3rokoz\u00f3it. Az eg\u00e9szs\u00e9ges ember norm\u00e1lis testh\u0151m\u00e9rs\u00e9klete 36,5 \u00b0C \u00e9s 37 \u00b0C k\u00f6z\u00f6tt van, f\u00fcggetlen\u00fcl a k\u00fcls\u0151 h\u0151m\u00e9rs\u00e9klett\u0151l, illetve az id\u0151j\u00e1r\u00e1st\u00f3l. Ez kedvez\u0151 felt\u00e9telt teremt a v\u00edrus tov\u00e1bb\u00e9l\u00e9s\u00e9hez \u00e9s terjed\u00e9s\u00e9hez.\nA forr\u00f3 f\u00fcrd\u0151 nem akad\u00e1lyozza meg az \u00faj koronav\u00edrus-fert\u0151z\u00e9st\nAzzal, hogy forr\u00f3 f\u00fcrd\u0151t vesz\u00fcnk, nem tudjuk megakad\u00e1lyozni, hogy az \u00faj koronav\u00edrussal megfert\u0151z\u0151dj\u00fcnk. Az eg\u00e9szs\u00e9ges ember norm\u00e1lis testh\u0151m\u00e9rs\u00e9klete 36,5 \u00b0C \u00e9s 37 \u00b0C k\u00f6z\u00f6tt van, f\u00fcggetlen\u00fcl att\u00f3l, milyen h\u0151fok\u00fa v\u00edzben f\u00fcrdik, illetve zuhanyozik. A rendk\u00edv\u00fcl forr\u00f3 v\u00edzben t\u00f6rt\u00e9n\u0151 f\u00fcrd\u00e9s r\u00e1ad\u00e1sul k\u00e1ros is lehet.\nA koronav\u00edrus nem terjed a sz\u00fanyogcs\u00edp\u00e9ssel\nA mai napig semmilyen bizony\u00edt\u00e9k vagy adat nem t\u00e1masztja al\u00e1, hogy az \u00faj koronav\u00edrust terjeszthetik sz\u00fanyogok is. Az \u00faj koronav\u00edrus l\u00e9g\u00fati v\u00edrus, amelyet a fert\u0151z\u00f6tt szem\u00e9lyek els\u0151sorban a k\u00f6h\u00f6g\u00e9skor vagy t\u00fcsszent\u00e9skor a leveg\u0151be juttatott cseppekkel, ny\u00e1lcseppekkel vagy orrv\u00e1lad\u00e9kkal terjesztenek. Ker\u00fclje azoknak a k\u00f6zels\u00e9g\u00e9t, akik k\u00f6h\u00f6gnek vagy t\u00fcssz\u00f6gnek!\nA k\u00e9zsz\u00e1r\u00edt\u00f3k nem puszt\u00edtj\u00e1k el az \u00faj koronav\u00edrust\nA k\u00e9zsz\u00e1r\u00edt\u00f3k nem alkalmasak az \u00faj koronav\u00edrus elpuszt\u00edt\u00e1s\u00e1ra. Ha meg akarja v\u00e9deni mag\u00e1t, tiszt\u00edtsa meg gyakran kez\u00e9t alkoholos k\u00e9zfert\u0151tlen\u00edt\u0151vel, vagy mossa meg alaposan szappannal \u00e9s v\u00edzzel.\nA koronav\u00edrussal szembeni v\u00e9dekez\u00e9s leghat\u00e9konyabb m\u00f3dja a gyakori k\u00e9zmos\u00e1s. A k\u00e9zmos\u00e1s elt\u00e1vol\u00edtja a kezekr\u0151l az esetleges v\u00edrusszennyez\u00e9st, \u00e9s ezzel megel\u0151zi, hogy a szeme, sz\u00e1ja vagy az orra meg\u00e9rint\u00e9s\u00e9vel megfert\u0151z\u0151dj\u00f6n. A k\u00e9zmos\u00e1s ut\u00e1n alaposan sz\u00e1r\u00edtsa meg a kez\u00e9t pap\u00edrt\u00f6rl\u0151vel vagy meleg leveg\u0151s k\u00e9zsz\u00e1r\u00edt\u00f3val.\nNe haszn\u00e1ljunk UV-l\u00e1mp\u00e1t a k\u00e9z vagy m\u00e1s b\u0151rfel\u00fcletek fert\u0151tlen\u00edt\u00e9s\u00e9re!\nAz ultraibolya l\u00e1mp\u00e1kat nem szabad a k\u00e9z vagy m\u00e1s b\u0151rfel\u00fcletek steriliz\u00e1l\u00e1s\u00e1ra haszn\u00e1lni, mivel az ultraibolya sug\u00e1rz\u00e1s b\u0151rirrit\u00e1ci\u00f3t okozhat.\nA h\u0151szkenner csak a l\u00e1zas koronav\u00edrusos betegeket sz\u0171ri ki\nA h\u0151szkenner seg\u00edts\u00e9g\u00e9vel hat\u00e9konyan ki lehet sz\u0171rni az \u00faj koronav\u00edrus-fert\u0151z\u00e9s miatt bel\u00e1zasodott (a norm\u00e1lisn\u00e1l magasabb testh\u0151m\u00e9rs\u00e9klet\u0171) embereket. Azokat a v\u00edrushordoz\u00f3 fert\u0151z\u00f6tteket viszont egy\u00e1ltal\u00e1n nem lehet kisz\u0171rni h\u0151szkennerrel, akik nem l\u00e1zasodnak be. Ez az\u00e9rt van, mert a fert\u0151z\u00f6ttek \u00e1ltal\u00e1ban 2\u201310 nap lappang\u00e1si id\u0151 ut\u00e1n betegszenek csak meg, \u00e9s azt k\u00f6vet\u0151en l\u00e1zasodnak be.\nAz eg\u00e9sz test alkohollal \u00e9s kl\u00f3rral val\u00f3 permetez\u00e9se nem j\u00f3 m\u00f3dszer a koronav\u00edrus-fert\u0151z\u00e9s elker\u00fcl\u00e9s\u00e9re\nHi\u00e1ba permetezi be valaki az eg\u00e9sz test\u00e9t alkohollal vagy kl\u00f3rral, nem \u00f6li meg azokat a v\u00edrusokat, amelyek m\u00e1r bejutottak a szervezet\u00e9be. A kl\u00f3r vagy alkohol eg\u00e9sz testre permetez\u00e9se viszont roncsolja a ny\u00e1lkah\u00e1rty\u00e1t (vagyis a szemet \u00e9s a sz\u00e1jat), \u00e9s a ruh\u00e1t is k\u00f6nnyen t\u00f6nkreteszi. Azonban fontos, hogy az alkohol \u00e9s kl\u00f3r is nagyon hasznos lehet m\u00e1s fel\u00fcletek fert\u0151tlen\u00edt\u00e9s\u00e9re a megfelel\u0151 haszn\u00e1lati utas\u00edt\u00e1s betart\u00e1sa mellett.\nA t\u00fcd\u0151gyullad\u00e1s, illetve az influenza elleni v\u00e9d\u0151olt\u00e1sok nem v\u00e9denek az \u00faj koronav\u00edrus ellen\nA t\u00fcd\u0151gyullad\u00e1sok elleni v\u00e9d\u0151olt\u00e1sok, mint a pneumococcus vagy a Haemophilus influenza B (Hib) elleni v\u00e9d\u0151olt\u00e1s, sem ny\u00fajtanak v\u00e9detts\u00e9get az \u00faj koronav\u00edrussal szemben. Ez az \u00faj v\u00edrus annyira k\u00fcl\u00f6nb\u00f6zik a kor\u00e1bbi v\u00edrusokt\u00f3l, hogy k\u00fcl\u00f6n v\u00e9d\u0151olt\u00e1st kell kifejleszteni ellene. A WHO t\u00e1mogat\u00e1s\u00e1val a kutat\u00f3k m\u00e1r vil\u00e1gszerte dolgoznak az \u00faj koronav\u00edrus elleni olt\u00f3anyag kifejleszt\u00e9s\u00e9n. B\u00e1r a fenti v\u00e9d\u0151olt\u00e1sok nem hat\u00e1sosak az \u00faj koronav\u00edrus ellen, m\u00e1s l\u00e9g\u00fati betegs\u00e9gek ellen j\u00f3l v\u00e9denek, \u00e9s felt\u00e9tlen\u00fcl aj\u00e1nlottak az eg\u00e9szs\u00e9g v\u00e9delme \u00e9rdek\u00e9ben.\nAz orr s\u00f3oldatos \u00f6bl\u00edt\u00e9se nem el\u0151zi meg a koronav\u00edrus-fert\u0151z\u00e9st\nNincs bizony\u00edt\u00e9k arra, hogy az orr s\u00f3oldatos \u00f6bl\u00edt\u00e9se megv\u00e9den\u00e9 az embereket az \u00faj koronav\u00edrus-fert\u0151z\u00e9st\u0151l. Az eddigi adatok alapj\u00e1n az elk\u00e9pzelhet\u0151, hogy az orr rendszeres s\u00f3oldatos \u00f6bl\u00edt\u00e9se egy megf\u00e1z\u00e1s eset\u00e9ben val\u00f3ban gyors\u00edtja a betegs\u00e9gb\u0151l val\u00f3 fel\u00e9p\u00fcl\u00e9st. Ugyanakkor az orr \u00f6bl\u00edt\u00e9se nem akad\u00e1lyozza meg a l\u00e9g\u00fati fert\u0151z\u00e9sek kialakul\u00e1s\u00e1t.\nA fokhagyma fogyaszt\u00e1sa nem v\u00e9d meg a koronav\u00edrus- fert\u0151z\u00e9st\u0151l\nA fokhagyma eg\u00e9szs\u00e9ges \u00e9lelmiszer, amelynek lehet n\u00e9mi antimikrobi\u00e1lis hat\u00e1sa. Ugyanakkor nincs bizony\u00edt\u00e9k arra, hogy a fokhagymafogyaszt\u00e1s megv\u00e9den\u00e9 az embereket az \u00faj koronav\u00edrust\u00f3l.\nAz \u00faj koronav\u00edrus minden koroszt\u00e1lyt megfert\u0151zhet, de az id\u0151sek \u00e9s kr\u00f3nikus betegs\u00e9gben szenved\u0151k eset\u00e9ben \u00e1ltal\u00e1ban s\u00falyosabb a betegs\u00e9g lefoly\u00e1sa\nAz \u00faj koronav\u00edrus b\u00e1rmilyen \u00e9letkor\u00fa embert megfert\u0151zhet. Az id\u0151sek \u00e9s kr\u00f3nikus betegs\u00e9ggel \u00e9l\u0151k (pl. asztma, cukorbetegs\u00e9g, sz\u00edvbetegs\u00e9g) eset\u00e9ben viszont j\u00f3val nagyobb a val\u00f3sz\u00edn\u0171s\u00e9ge a fert\u0151z\u00e9s s\u00falyosabb lefoly\u00e1s\u00e1nak.\nA WHO azt javasolja, hogy \u00e9letkort\u00f3l f\u00fcggetlen\u00fcl mindenki v\u00e9dekezzen a v\u00edrus ellen, \u00e9s k\u00fcl\u00f6n\u00f6sen figyeljen a keze tiszt\u00e1n tart\u00e1s\u00e1ra, illetve igyekezzen elker\u00fclni m\u00e1sok megfert\u0151z\u00e9s\u00e9t k\u00f6h\u00f6g\u00e9ssel, t\u00fcssz\u00f6g\u00e9ssel.\nAz \u00faj koronav\u00edrus-fert\u0151z\u00e9s nem gy\u00f3gy\u00edthat\u00f3 antibiotikumokkal\nAz antibiotikumok hat\u00e1stalanok a v\u00edrusok ellen, csak a bakt\u00e9riumokra hatnak. Az \u00faj koronav\u00edrus (2019-nCoV) egy v\u00edrus, ez\u00e1ltal az antibiotikumok nem alkalmazhat\u00f3k megel\u0151z\u00e9s vagy kezel\u00e9s c\u00e9lj\u00e1b\u00f3l. El\u0151fordulhat azonban, hogy koronav\u00edrusos betegek k\u00f3rh\u00e1zi \u00e1pol\u00e1suk sor\u00e1n antibiotikumos kezel\u00e9sben r\u00e9szes\u00fclnek a lehets\u00e9ges bakteri\u00e1lis sz\u00f6v\u0151dm\u00e9nyek elh\u00e1r\u00edt\u00e1sa \u00e9rdek\u00e9ben.\nEgyel\u0151re nincs az \u00faj koronav\u00edrus megel\u0151z\u00e9s\u00e9re vagy kezel\u00e9s\u00e9re alkalmas gy\u00f3gyszer\nJelenleg nem l\u00e9tezik kifejezetten az \u00faj koronav\u00edrus megel\u0151z\u00e9s\u00e9re, kezel\u00e9s\u00e9re kifejlesztett gy\u00f3gyszer. A v\u00edrussal megfert\u0151z\u0151d\u00f6tt betegeket azonban a t\u00fcnetek enyh\u00edt\u00e9se \u00e9rdek\u00e9ben kezelni kell, a s\u00falyos betegeknek pedig kiemelt ell\u00e1t\u00e1st kell kapniuk. N\u00e9h\u00e1ny, kifejezetten a koronav\u00edrus kezel\u00e9s\u00e9t c\u00e9lz\u00f3 m\u00f3dszert m\u00e1r vizsg\u00e1lnak, \u00e9s ezek hamarosan a klinikai tesztel\u00e9s f\u00e1zis\u00e1ba is l\u00e9phetnek. A WHO sz\u00e1mos partner\u00e9vel egy\u00fctt seg\u00edti a kutat\u00e1si \u00e9s fejleszt\u00e9si er\u0151fesz\u00edt\u00e9sek gyors\u00edt\u00e1s\u00e1t.\nAl\u00e1bb k\u00e9t tov\u00e1bbi gyakori t\u00e9vhit c\u00e1folata\nA v\u00edziv\u00e1s nem v\u00e9d meg a koronav\u00edrust\u00f3l\nHamis \u00e1ll\u00edt\u00e1s: Ha nem iszik az ember el\u00e9g vizet, a koronav\u00edrus k\u00e9pes behatolni a l\u00e9gcs\u0151be, onnan pedig a t\u00fcd\u0151be. Legal\u00e1bb 15 percenk\u00e9nt kell vizet inni ahhoz, hogy a v\u00edrus a gyomorba ker\u00fclj\u00f6n, \u00e9s a gyomorsav v\u00e9gezzen vele.\nA val\u00f3s\u00e1g: Ez nem igaz. A jelenleg ismert l\u00e9gz\u0151szervi betegs\u00e9gekb\u0151l kiindulva semmi sem bizony\u00edtja, hogy ez a m\u00f3dszer m\u0171k\u00f6dne. Az emberek egy\u00e9bk\u00e9nt is az orrukon l\u00e9legeznek be, \u00fagyhogy ez a m\u00f3dszer, m\u00e9g ha igaz lenne is, akkor is csup\u00e1n a sz\u00e1jat v\u00e9den\u00e9, az orrot nem. A s\u00f3s v\u00edzzel val\u00f3 gargariz\u00e1l\u00e1s sem v\u00e9d meg a v\u00edrust\u00f3l.\nL\u00e9legzet-visszatart\u00e1ssal nem lehet meg\u00e1llap\u00edtani a fert\u0151z\u00f6tts\u00e9get\nT\u00e9veszme: Ha valaki legal\u00e1bb 10 m\u00e1sodpercig vissza tudja tartani valaki a l\u00e9legzet\u00e9t k\u00f6h\u00f6g\u00e9s n\u00e9lk\u00fcl, akkor nem beteg, mert ez azt bizony\u00edtja, hogy nincs fibr\u00f3zis a t\u00fcd\u0151ben.\nA val\u00f3s\u00e1g: Ez nem igaz. Amikor valaki akut v\u00edrusfert\u0151z\u00e9sben szenved, akkor val\u00f3ban nehez\u00e9re eshet nagy leveg\u0151t venni k\u00f6h\u00f6g\u00e9s n\u00e9lk\u00fcl, hiszen a l\u00e9gutak irrit\u00e1ltak. Ez ennyit jelent. Fibr\u00f3zis kapcs\u00e1n semmit nem jelent, annak ellen\u00e9re, hogy a fibr\u00f3zisban szenved\u0151 betegnek val\u00f3ban nehez\u00e9re eshet nagy leveg\u0151t venni. Tov\u00e1bb\u00e1 az, hogy valaki vissza tudja tartani a l\u00e9legzet\u00e9t 10 m\u00e1sodpercig, m\u00e9g nem jelenti azt, hogy nem lehet koronav\u00edrussal fert\u0151z\u00f6tt.\n\u00a0\nForr\u00e1s: tudomany.hu\n\n\u00a0\n\n"}]