[{"date": "2020-03-18 20:11", "url": "https://koronavirus.gov.hu/cikkek/agrarminiszter-megfelelo-mennyisegu-elelmiszer-all-rendelkezesre-az-orszagban", "h1": "Agr\u00e1rminiszter: megfelel\u0151 mennyis\u00e9g\u0171 \u00e9lelmiszer \u00e1ll rendelkez\u00e9sre az orsz\u00e1gban", "body": "\nMegfelel\u0151 mennyis\u00e9g\u0171 hazai \u00e9lelmiszer \u00e1ll rendelkez\u00e9sre Magyarorsz\u00e1gon, \u00edgy a magyar ell\u00e1t\u00e1s biztons\u00e1gban van a koronav\u00edrus-j\u00e1rv\u00e1ny ideje alatt is - k\u00f6z\u00f6lte Nagy Istv\u00e1n agr\u00e1rminiszter.\n\nA t\u00e1rcavezet\u0151 hangs\u00falyozta, hogy a magyar mez\u0151gazdas\u00e1g \u00e9s az \u00e9lelmiszeripar sokszorosan t\u00f6bbet termel, mint amennyit el tud az orsz\u00e1g fogyasztani. Tekintettel arra, hogy nincs \u00e9lelmiszerhi\u00e1ny, \u00edgy \u00e1ltal\u00e1nos \u00e1rn\u00f6veked\u00e9s sem indokolt. Elmondta, hogy nem okoz gondot, de az \u00e1rufelt\u00f6lt\u00e9s id\u0151ig\u00e9nyess\u00e9ge miatt \u00e1tmeneti k\u00e9szlethi\u00e1nyt id\u00e9zhet el\u0151, hogy a lakoss\u00e1g a j\u00e1rv\u00e1ny h\u00edr\u00e9re k\u00e9szletez\u00e9ssel reag\u00e1l. Egyes tart\u00f3s\u00edtott term\u00e9kek megrendel\u00e9sein\u00e9l m\u00e1r 15-30 sz\u00e1zal\u00e9kos n\u00f6veked\u00e9s l\u00e1that\u00f3, de el\u0151fordul 50 sz\u00e1zal\u00e9kos is. Mint mondta, az esetleges k\u00e9szlethi\u00e1ny az augusztusig bet\u00e1rolt term\u00e9kek el\u0151rehozott \u00e9rt\u00e9kes\u00edt\u00e9s\u00e9vel \u00e1thidalhat\u00f3. Elmondta, hogy az UHT (ultrapaszt\u0151r\u00f6z\u00f6tt) tejek ir\u00e1nt n\u0151tt meg ugr\u00e1sszer\u0171en a kereslet, de ez egy h\u00e9t alatt lecsengett, a gy\u00e1rt\u00f3k pedig ki tudt\u00e1k el\u00e9g\u00edteni az ig\u00e9nyeket. A j\u00e1rv\u00e1ny\u00fcgyi int\u00e9zked\u00e9sek miatt a fogyaszt\u00e1si szok\u00e1sok \u00e1talakulnak, a vend\u00e9gl\u00e1t\u00f3ipari egys\u00e9gek korl\u00e1tozottan m\u0171k\u00f6dnek, a munkav\u00e1llal\u00f3k \u00e9s a gyerekek is t\u00f6bbsz\u00f6r esznek otthon. Nagy Istv\u00e1n elmondta, hogy a termel\u00e9s jelent\u0151s r\u00e9sze hazai alapanyagra \u00e9p\u00fcl, \u00edgy am\u00edg a mez\u0151gazdas\u00e1gban nem jelentkeznek probl\u00e9m\u00e1k, e t\u00e9ren jelent\u0151s vesz\u00e9ly nem v\u00e1rhat\u00f3. Megjegyezte, hogy jellemz\u0151en seg\u00e9danyagok, p\u00e9ld\u00e1ul csomagol\u00f3anyagok \u00e9rkeznek K\u00edn\u00e1b\u00f3l, ezek hi\u00e1nya hamarosan \u00e9rezhet\u0151 lesz.\n\nMTI 2020. m\u00e1rcius 18.\n\n"}]