[{"date": "2020-03-12 13:10", "url": "https://koronavirus.gov.hu/cikkek/tobb-mise-es-istentisztelet-kozvetites-lesz-kozmedia-csatornain", "h1": "T\u00f6bb mise- \u00e9s istentisztelet-k\u00f6zvet\u00edt\u00e9s lesz a k\u00f6zm\u00e9dia csatorn\u00e1in", "body": "\nA k\u00f6zm\u00e9dia kib\u0151v\u00edti vall\u00e1si t\u00e9m\u00e1j\u00fa m\u0171sorait vas\u00e1rnap, \u00edgy a felekezeti magazinm\u0171sorok \u00e9s a protest\u00e1ns istentisztelet-k\u00f6zvet\u00edt\u00e9s mellett m\u00e1r most vas\u00e1rnap 18 \u00f3rai kezdettel a Budapest-\u00dajpalotai Urunk Sz\u00ednev\u00e1ltoz\u00e1sa - Boldog Salkah\u00e1zi S\u00e1ra templomb\u00f3l katolikus mis\u00e9t is \u00e9l\u0151ben k\u00f6zvet\u00edti. A Duna World \u00e9s a Kossuth R\u00e1di\u00f3 t\u0171zte m\u0171sor\u00e1ra a szentmis\u00e9t, amelyet Repcsik Gyula pl\u00e9b\u00e1nos mutat be vas\u00e1rnap este...\n\n\"A k\u00f6zvet\u00edt\u00e9ssel lehet\u0151s\u00e9get szeretn\u00e9nk teremteni azoknak a n\u00e9z\u0151inknek, akik nem tudnak, vagy nem szeretn\u00e9nek kimozdulni otthonr\u00f3l ebben az id\u0151szakban, de ig\u00e9ny\u00fck van a k\u00f6z\u00f6ss\u00e9gi vall\u00e1si tartalmakra. A Duna Telev\u00edzi\u00f3 m\u0171sorstrukt\u00far\u00e1ja ez\u00e9rt hat\u00e1rozatlan ideig h\u00e9tv\u00e9g\u00e9n egy mis\u00e9t \u00e9s egy istentiszteletet is sug\u00e1roz. A k\u00f6zvet\u00edt\u00e9sek id\u0151pontj\u00e1t folyamatosan k\u00f6zz\u00e9tessz\u00fck\" - mondta Medveczky Bal\u00e1zs, a Duna Telev\u00edzi\u00f3 csatornaigazgat\u00f3ja.\n\nMisek\u00f6zvet\u00edt\u00e9s a Budapest-\u00dajpalotai Urunk Sz\u00ednev\u00e1ltoz\u00e1sa - Boldog Salkah\u00e1zi S\u00e1ra templomb\u00f3l vas\u00e1rnap 18 \u00f3rakor a Duna World\u00f6n \u00e9s a Kossuth R\u00e1di\u00f3ban.\nForr\u00e1s: MTI\n\n"}]