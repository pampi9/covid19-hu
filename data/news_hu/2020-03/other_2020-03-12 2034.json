[{"date": "2020-03-12 20:34", "url": "https://koronavirus.gov.hu/cikkek/kulugyminiszterium-szlovakia-visszaallitja-hatarellenorzest-kozuti-hatarokon", "h1": "K\u00fcl\u00fcgyminiszt\u00e9rium: Szlov\u00e1kia vissza\u00e1ll\u00edtja a hat\u00e1rellen\u0151rz\u00e9st a k\u00f6z\u00fati hat\u00e1rokon", "body": "\nA koronav\u00edrus terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben a szlov\u00e1k korm\u00e1ny arr\u00f3l d\u00f6nt\u00f6tt, hogy p\u00e9ntek reggel 7 \u00f3r\u00e1t\u00f3l a k\u00f6z\u00fati hat\u00e1r\u00e1tkel\u0151in - a lengyel hat\u00e1rszakaszt kiv\u00e9ve - vissza\u00e1ll\u00edtja a hat\u00e1rellen\u0151rz\u00e9st.\n\nMenczer Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k este az MTI-vel k\u00f6z\u00f6lte: csak azokat engedik be Szlov\u00e1ki\u00e1ba, akik szlov\u00e1k \u00e1llampolg\u00e1rok - szlov\u00e1k \u00fatlevelet vagy szem\u00e9lyi igazolv\u00e1nyt kell felmutatniuk -, \u00e9s azokat, akiknek az orsz\u00e1gban tart\u00f3zkod\u00e1si enged\u00e9ly\u00fck van. Minden k\u00fclf\u00f6ldr\u0151l \u00e9rkez\u0151nek 14 napos karant\u00e9nba kell vonulnia.Azt \u00edrta: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter telefonon besz\u00e9lt szlov\u00e1k koll\u00e9g\u00e1j\u00e1val, Miroslav Lajc\u00e1kkal, aki arr\u00f3l t\u00e1j\u00e9koztatta, hogy \"a politikai d\u00f6nt\u00e9s szerint\" az orsz\u00e1gban dolgoz\u00f3, de a k\u00fclf\u00f6ldi k\u00f6rnyez\u0151 telep\u00fcl\u00e9seken \u00e9l\u0151 emberek munkav\u00e1llal\u00e1si c\u00e9l\u00fa beutaz\u00e1s\u00e1t nem akarj\u00e1k megsz\u00fcntetni, a pontos szab\u00e1lyokon dolgoznak.\nA kamionos k\u00f6zleked\u00e9st - az ell\u00e1t\u00e1s folyamatos biztos\u00edt\u00e1sa \u00e9rdek\u00e9ben - nem korl\u00e1tozz\u00e1k - t\u00e1j\u00e9koztatott az \u00e1llamtitk\u00e1r.\n\n\n"}]