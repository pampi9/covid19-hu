[{"date": "2020-03-15 19:43", "url": "https://koronavirus.gov.hu/cikkek/ideiglenesen-szunetelteti-szemelyes-ugyintezest-ugyfelszolgalati-irodaiban-az-elmu-emasz", "h1": "Ideiglenesen sz\u00fcnetelteti a szem\u00e9lyes \u00fcgyint\u00e9z\u00e9st \u00fcgyf\u00e9lszolg\u00e1lati irod\u00e1iban az ELM\u0170-\u00c9M\u00c1SZ", "body": "\n\u00dcgyfelei \u00e9s munkat\u00e1rsai eg\u00e9szs\u00e9g\u00e9nek meg\u00f3v\u00e1sa \u00e9rdek\u00e9ben valamennyi \u00fcgyf\u00e9lszolg\u00e1lati irod\u00e1j\u00e1ban ideiglenesen felf\u00fcggeszti a szem\u00e9lyes \u00fcgyint\u00e9z\u00e9st az ELM\u0170-\u00c9M\u00c1SZ, ezzel is hozz\u00e1j\u00e1rulva a koronav\u00edrus magyarorsz\u00e1gi terjed\u00e9s\u00e9nek megakad\u00e1lyoz\u00e1s\u00e1ra tett korm\u00e1nyzati l\u00e9p\u00e9sekhez. Az \u00fcgyfelek h\u00e9tf\u0151t\u0151l a c\u00e9g digit\u00e1lis platformjain, azaz online, telefonon vagy e-mailben int\u00e9zhetik \u00fcgyeiket. A d\u00f6nt\u00e9s visszavon\u00e1sig \u00e9rv\u00e9nyes.\n\n\nAz\u00a0ELM\u0170-\u00c9M\u00c1SZ mindent elk\u00f6vet annak \u00e9rdek\u00e9ben, hogy hozz\u00e1j\u00e1ruljon a koronav\u00edrus terjed\u00e9s\u00e9nek megel\u0151z\u00e9s\u00e9re tett korm\u00e1nyzati l\u00e9p\u00e9sekhez \u00e9s felk\u00e9sz\u00fclj\u00f6n egy lehets\u00e9ges j\u00e1rv\u00e1nyhelyzetre. A t\u00e1rsas\u00e1g c\u00e9lja, hogy \u00fcgyfelei, munkat\u00e1rsai, partnerei \u00e9s hozz\u00e1tartoz\u00f3ik eg\u00e9szs\u00e9g\u00e9t meg\u00f3vja, ugyanakkor szolg\u00e1ltat\u00e1sainak biztons\u00e1g\u00e1t garant\u00e1lja a kihirdetett vesz\u00e9lyhelyzet idej\u00e9n. Ez\u00e9rt az eddig megtett \u00f3vint\u00e9zked\u00e9sek mellett h\u00e9tf\u0151t\u0151l ideiglenesen felf\u00fcggesztik a szem\u00e9lyes \u00fcgyint\u00e9z\u00e9st az\u00a0ELM\u0170-\u00c9M\u00c1SZ valamennyi \u00fcgyf\u00e9lszolg\u00e1lati irod\u00e1j\u00e1ban.\n\nSzem\u00e9lyes megjelen\u00e9s n\u00e9lk\u00fcl egyszer\u0171bb, gyorsabb \u00e9s a jelenlegi helyzetben biztons\u00e1gosabb az \u00fcgyint\u00e9z\u00e9s, amely a k\u00f6vetkez\u0151 id\u0151szakban az\u00a0ELM\u0170-\u00c9M\u00c1SZ digit\u00e1lis platformjain, azaz telefonon, e-mailben \u00e9s online lesz el\u00e9rhet\u0151. Az\u00a0ELM\u0170-\u00c9M\u00c1SZ arra k\u00e9ri \u00fcgyfeleit, hogy l\u00e9pjenek be, illetve, ha m\u00e9g nem tett\u00e9k, regisztr\u00e1ljanak az online \u00fcgyf\u00e9lszolg\u00e1laton (https://ker.elmuemasz.hu), ahol az al\u00e1bbi \u00fcgyek k\u00e9nyelmesen \u00e9s teljes k\u00f6r\u0171en int\u00e9zhet\u0151k:\n\u00a0\u00a0\u00a0\u00a0- m\u00e9r\u0151\u00e1ll\u00e1s dikt\u00e1l\u00e1s\n\u00a0\u00a0\u00a0\u00a0- sz\u00e1mla- \u00e9s egyenlegmegtekint\u00e9s\n\u00a0\u00a0\u00a0\u00a0- sz\u00e1mlabefizet\u00e9s\n\u00a0\u00a0\u00a0\u00a0- e-sz\u00e1ml\u00e1ra v\u00e1lt\u00e1s\n\u00a0\u00a0\u00a0\u00a0- \u00e9rtes\u00edt\u00e9s tervezett \u00fczemsz\u00fcnetekr\u0151l\n\nA hosszabb v\u00e1rakoz\u00e1si id\u0151 elker\u00fcl\u00e9se \u00e9rdek\u00e9ben k\u00e9rik \u00fcgyfeleik egy\u00fcttm\u0171k\u00f6d\u00e9s\u00e9t, hogy a telefonos \u00fcgyf\u00e9lszolg\u00e1latot (https://elmuemasz.hu/egyetemes-szolgaltatas/ugyintezes/ugyintezesi-modok/telefonos-ugyfelszolgalat) csak s\u00fcrg\u0151s esetben keress\u00e9k a k\u00f6vetkez\u0151 id\u0151szakban.\n\nAz\u00a0ELM\u0170-\u00c9M\u00c1SZ m\u00e1r kor\u00e1bban d\u00f6nt\u00f6tt arr\u00f3l, hogy egyetlen lakoss\u00e1gi \u00fcgyf\u00e9ln\u00e9l sem kapcsolja ki tart\u00f3s sz\u00e1mlatartoz\u00e1s miatt az \u00e1ramot. A t\u00e1rsas\u00e1g az \u00f6nk\u00e9nt v\u00e1llalt kikapcsol\u00e1si morat\u00f3riummal j\u00e1rul hozz\u00e1 ahhoz, hogy a vesz\u00e9lyhelyzet id\u0151szak\u00e1ban minden \u00fcgyfele sz\u00e1m\u00e1ra biztos\u00edtott legyen a villamosenergia-ell\u00e1t\u00e1s.\n\n"}]