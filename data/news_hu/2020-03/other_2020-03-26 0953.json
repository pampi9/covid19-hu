[{"date": "2020-03-26 09:53", "url": "https://koronavirus.gov.hu/cikkek/az-agrartamogatasok-kifizetesevel-segitik-gazdalkodokat", "h1": "Az agr\u00e1rt\u00e1mogat\u00e1sok kifizet\u00e9s\u00e9vel seg\u00edtik a gazd\u00e1lkod\u00f3kat", "body": "\nA k\u00f6vetkez\u0151 h\u00e1rom h\u00f3napban 122 milli\u00e1rd forint kifizet\u00e9s\u00e9re sz\u00e1m\u00edthatnak a magyar mez\u0151gazdas\u00e1gi termel\u0151k a tavalyi k\u00e9relmeikhez kapcsol\u00f3d\u00f3an - t\u00e1j\u00e9koztatta Nagy Istv\u00e1n agr\u00e1rminiszter cs\u00fct\u00f6rt\u00f6k\u00f6n az MTI-t.\n\n\nA k\u00f6zlem\u00e9ny szerint a t\u00e1mogat\u00e1sokat kezel\u0151 Magyar \u00c1llamkincst\u00e1r a kifizet\u00e9sek meggyors\u00edt\u00e1s\u00e1val is hozz\u00e1 akar j\u00e1rulni a koronav\u00edrus okozta negat\u00edv \u00e1gazati hat\u00e1sok kezel\u00e9s\u00e9hez. Nagy Istv\u00e1n eml\u00e9keztetett, hogy mindezid\u00e1ig - a 2019. \u00e9vi k\u00e9relmekhez kapcsol\u00f3d\u00f3an - a ter\u00fcletalap\u00fa k\u00f6zvetlen t\u00e1mogat\u00e1sok \u00e9s az \u00e1tmeneti nemzeti t\u00e1mogat\u00e1sok keret\u00e9ben m\u00e1r 347 milli\u00e1rd forint jogos t\u00e1mogat\u00e1shoz jutottak hozz\u00e1 a termel\u0151k.\nAz adminisztrat\u00edv \u00e9s helysz\u00edni ellen\u0151rz\u00e9sek lez\u00e1rulta ut\u00e1n pedig lehet\u0151s\u00e9g ny\u00edlt az egyes jogc\u00edmeket \u00e9rint\u0151en a v\u00e9gfizet\u00e9s el\u0151k\u00e9sz\u00edt\u00e9s\u00e9re. Hozz\u00e1tette: a sz\u00fcks\u00e9ges kontrollfolyamatok lez\u00e1r\u00e1s\u00e1t k\u00f6vet\u0151en a Magyar \u00c1llamkincst\u00e1r megkezdi a Vid\u00e9kfejleszt\u00e9si Program keret\u00e9ben m\u0171k\u00f6d\u0151, ter\u00fclethez k\u00f6t\u00f6tt jogc\u00edmek - mint p\u00e9ld\u00e1ul agr\u00e1r-k\u00f6rnyezetgazd\u00e1lkod\u00e1si \u00e9s \u00f6kol\u00f3giai gazd\u00e1lkod\u00e1st seg\u00edt\u0151 t\u00e1mogat\u00e1s - kifizet\u00e9s\u00e9t.\nM\u00e1r cs\u00fct\u00f6rt\u00f6k\u00f6n agr\u00e1r-k\u00f6rnyezetgazd\u00e1lkod\u00e1s jogc\u00edmen k\u00f6zel 7300 \u00fcgyf\u00e9ln\u00e9l 8,76 milli\u00e1rd forintot foly\u00f3s\u00edtanak. \u00c1prilis elej\u00e9t\u0151l a k\u00f6zvetlen t\u00e1mogat\u00e1sokra vonatkoz\u00f3 utal\u00e1sokra is lehet sz\u00e1m\u00edtani, ennek keret\u00e9ben a ter\u00fcletalap\u00fa t\u00e1mogat\u00e1st, a z\u00f6ld\u00edt\u00e9st vagy a termel\u00e9shez k\u00f6t\u00f6tt t\u00e1mogat\u00e1sokat foly\u00f3s\u00edtj\u00e1k folyamatosan. A miniszter hangs\u00falyozta: a Magyar \u00c1llamkincst\u00e1r azt k\u00f6z\u00f6lte, hogy nem fogalmaz\u00f3dott meg technikai vagy egy\u00e9b, a j\u00e1rv\u00e1ny\u00fcgyi helyzetre visszavezethet\u0151 neh\u00e9zs\u00e9g, amely a kifizet\u00e9seket h\u00e1tr\u00e1ltatn\u00e1, illetve ellehetetlen\u00edten\u00e9.\nAlapvet\u0151 c\u00e9l, hogy a jogosult termel\u0151k min\u00e9l el\u0151bb hozz\u00e1jussanak az \u0151ket megillet\u0151 t\u00e1mogat\u00e1shoz - sz\u00f6gezte le. Kiemelte: a j\u00fanius v\u00e9gig tart\u00f3 id\u0151szakban \u00f6sszesen 122,5 milli\u00e1rd forint kifizet\u00e9s\u00e9re lehet sz\u00e1m\u00edtani. A tervek szerint a legt\u00f6bben \u00e1prilisban \u00e9s m\u00e1jusban r\u00e9szes\u00fclnek utal\u00e1sban, a teljes h\u00e1tralev\u0151 keret 66 sz\u00e1zal\u00e9k\u00e1t, mintegy 67 milli\u00e1rd forintot \u00e1prilisban, 25 sz\u00e1zal\u00e9k\u00e1t, csaknem 30 milli\u00e1rd forintot, pedig m\u00e1jusban tervezik kifizetni.\nAz Agr\u00e1rminiszt\u00e9rium minden olyan l\u00e9p\u00e9st megtesz, amely hozz\u00e1j\u00e1rul a gazd\u00e1lkod\u00f3k p\u00e9nz\u00fcgyi likvidit\u00e1s\u00e1nak biztos\u00edt\u00e1s\u00e1hoz - hangs\u00falyozta Nagy Istv\u00e1n.\n\u00a0\nForr\u00e1s: MTI\n\n"}]