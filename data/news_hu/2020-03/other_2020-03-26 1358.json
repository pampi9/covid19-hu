[{"date": "2020-03-26 13:58", "url": "https://koronavirus.gov.hu/cikkek/kornyezo-orszagokhoz-kepest-sikerult-lassitani-virus-terjedeset", "h1": "A k\u00f6rnyez\u0151 orsz\u00e1gokhoz k\u00e9pest siker\u00fclt lass\u00edtani a v\u00edrus terjed\u00e9s\u00e9t", "body": "\nA k\u00f6rnyez\u0151 orsz\u00e1gokhoz k\u00e9pest Magyarorsz\u00e1gon siker\u00fclt lass\u00edtani a j\u00e1rv\u00e1ny terjed\u00e9s\u00e9t - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n.\n\n\nLakatos Tibor hozz\u00e1tette: ez a korm\u00e1ny kor\u00e1bbi int\u00e9zked\u00e9seinek \u00e9s annak is k\u00f6sz\u00f6nhet\u0151, hogy az \u00e1llampolg\u00e1rok betartj\u00e1k a hat\u00f3s\u00e1gi korl\u00e1toz\u00e1sokat. K\u00e9rd\u00e9sre v\u00e1laszolva k\u00f6z\u00f6lte: a megszokotthoz k\u00e9pest 60-70 sz\u00e1zal\u00e9kkal kevesebben vannak a magyarorsz\u00e1gi utakon \u00e9s k\u00f6ztereken. A hat\u00e1rhelyzetr\u0151l az \u00fcgyeleti k\u00f6zpont vezet\u0151je azt mondta: szlov\u00e1k oldalr\u00f3l a befel\u00e9 ir\u00e1nyul\u00f3 teherforgalomban Rajk\u00e1n\u00e1l, Parassapuszt\u00e1n\u00e1l kell kisebb torl\u00f3d\u00e1sra sz\u00e1m\u00edtani.\nAusztri\u00e1b\u00f3l Hegyeshalomn\u00e1l van hosszabb v\u00e1rakoz\u00e1si id\u0151 a bel\u00e9p\u00e9sn\u00e9l mind a szem\u00e9ly-, mind a teherforgalomban. A rom\u00e1n hat\u00e1rn\u00e1l nincs a h\u00e9tk\u00f6znapin\u00e1l jelent\u0151sebb torl\u00f3d\u00e1s, csup\u00e1n a teherforgalomnak fenntartott s\u00e1vokban kell kiss\u00e9 hosszabban v\u00e1rakozni. Ami a szerb hat\u00e1rszakaszt illeti, R\u00f6szk\u00e9n\u00e9l \u00e9s Tomp\u00e1n\u00e1l kell nagyj\u00e1b\u00f3l egy \u00f3r\u00e1t v\u00e1rakozni - k\u00f6z\u00f6lte. Lakatos Tibor azt mondta: folytatj\u00e1k a kor\u00e1bban bevezetett hat\u00e1rellen\u0151rz\u00e9st az osztr\u00e1k \u00e9s a szlov\u00e9n hat\u00e1rn\u00e1l.\nEddig 4759 hat\u00f3s\u00e1gi h\u00e1zi karant\u00e9nt rendeltek el, de a karant\u00e9nban l\u00e9v\u0151k sz\u00e1ma nemsok\u00e1ra cs\u00f6kkenni fog, mivel egyre t\u00f6bben hagyhatj\u00e1k majd el k\u00f6z\u00fcl\u00fck az otthonukat, mert letelik a korl\u00e1toz\u00e1s 14 napos id\u0151tartama - emelte ki. Szab\u00e1lys\u00e9rt\u00e9si feljelent\u00e9st 172-szer tettek, 28 emberre szabtak ki helysz\u00edni b\u00edrs\u00e1got a hat\u00f3s\u00e1gi h\u00e1zi karant\u00e9n szab\u00e1lyainak megszeg\u00e9se miatt - k\u00f6z\u00f6lte az \u00fcgyeleti k\u00f6zpont vezet\u0151je. Hozz\u00e1tette: az \u00fczletek nyitvatart\u00e1s\u00e1ra vonatkoz\u00f3 rendelkez\u00e9sek figyelmen k\u00edv\u00fcl hagy\u00e1sa miatt 44 szab\u00e1lys\u00e9rt\u00e9si feljelent\u00e9s sz\u00fcletett, \u00e9s 25 embert b\u00edrs\u00e1goltak meg a helysz\u00ednen.\nK\u00e9rd\u00e9sre felelve Lakatos Tibor azt mondta: az\u00e9rt vonul ki a honv\u00e9ds\u00e9g nagy\u00e1ruh\u00e1zakba, hogy el lehessen l\u00e1tni a lakoss\u00e1got, ha b\u00e1rmilyen probl\u00e9ma mer\u00fclne fel a besz\u00e1ll\u00edt\u00e1ssal. Honv\u00e9delmi ir\u00e1ny\u00edt\u00f3t\u00f6rzsek j\u00f6ttek l\u00e9tre, hogy a l\u00e9tfontoss\u00e1g\u00fa \u00fczemek, kiemelt l\u00e9tes\u00edtm\u00e9nyek tev\u00e9kenys\u00e9g\u00e9t seg\u00edts\u00e9k - id\u00e9zte fel. Gond eset\u00e9n ezek a szervezetek \u00e9rtes\u00edtik az operat\u00edv t\u00f6rzset - k\u00f6z\u00f6lte.\nHangs\u00falyozta, jelenleg nem tervezik a fitnesztermek m\u0171k\u00f6d\u00e9si felt\u00e9teleinek tov\u00e1bbi szigor\u00edt\u00e1s\u00e1t, 15 \u00f3r\u00e1ig tov\u00e1bbra is nyitva tarthatnak.\nSzint\u00e9n k\u00e9rd\u00e9sre v\u00e1laszolva kijelentette, hogy a j\u00f6v\u0151 h\u00e9ten elk\u00e9sz\u00fcl a kiskunhalasi ideiglenes k\u00f3rh\u00e1z. Az int\u00e9zm\u00e9nyt azonban csup\u00e1n akkor veszik majd ig\u00e9nybe, ha a \"norm\u00e1l k\u00f3rh\u00e1zi kapacit\u00e1s\" nem bizonyul elegend\u0151nek - f\u0171zte hozz\u00e1. Kiskunhalason m\u00e1r telep\u00edtett\u00e9k az oxig\u00e9nell\u00e1t\u00e1shoz sz\u00fcks\u00e9ges tart\u00e1lyt, de tov\u00e1bbi eszk\u00f6z\u00f6ket kell m\u00e9g beszerezni - mondta Lakatos Tibor, megjegyezve: a tervek szerint intenz\u00edv ell\u00e1t\u00e1sra is alkalmas lesz a l\u00e9tes\u00edtm\u00e9ny.\n\u00a0\n\u00a0\n\nForr\u00e1s:MTI\n\n"}]