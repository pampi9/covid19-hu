[{"date": "2020-03-31 16:28", "url": "https://koronavirus.gov.hu/cikkek/kovacs-zoltan-rendkivuli-intezkedesek-osszhangban-vannak-az-unios-szerzodesekkel", "h1": "Kov\u00e1cs Zolt\u00e1n: a rendk\u00edv\u00fcli int\u00e9zked\u00e9sek \u00f6sszhangban vannak az uni\u00f3s szerz\u0151d\u00e9sekkel", "body": "\nA rendk\u00edv\u00fcli helyzet \u00e9s az annak ok\u00e1n hozott rendk\u00edv\u00fcli int\u00e9zked\u00e9sek \u00f6sszhangban vannak az uni\u00f3s szerz\u0151d\u00e9sekkel, valamint a magyar alkotm\u00e1nnyal - jelentette ki Kov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r Twitter-\u00fczenet\u00e9ben az Eur\u00f3pai Bizotts\u00e1g eln\u00f6k\u00e9nek a tag\u00e1llamok \u00e1ltal hozott rendk\u00edv\u00fcli int\u00e9zked\u00e9sekr\u0151l kiadott nyilatkozat\u00e1ra reag\u00e1lva.\n\nUrsula von der Leyen nyilatkozat\u00e1ban egyebek mellett azt \u00edrta: a korm\u00e1nyoknak gyors \u00e9s hat\u00e9kony fell\u00e9p\u00e9shez sz\u00fcks\u00e9ges eszk\u00f6z\u00f6kkel kell rendelkezni\u00fck az \u00e1llampolg\u00e1rok k\u00f6zeg\u00e9szs\u00e9g\u00e9nek v\u00e9delme \u00e9rdek\u00e9ben. Rendk\u00edv\u00fcl fontosnak nevezte, hogy az int\u00e9zked\u00e9sek meghozatala ne az uni\u00f3s szerz\u0151d\u00e9sekben meghat\u00e1rozott alapelvek \u00e9s \u00e9rt\u00e9kek rov\u00e1s\u00e1ra t\u00f6rt\u00e9njenek.\n\nAl\u00e1h\u00fazta azt is, hogy az int\u00e9zked\u00e9seknek sz\u00fcks\u00e9gesnek \u00e9s ar\u00e1nyosnak kell lenni\u00fck, \u00e9rv\u00e9nyess\u00e9g\u00fcket korl\u00e1tozni kell, \"nem tarthatnak hat\u00e1rozatlan ideig\".\nAz \u00e1llamtitk\u00e1r Twitter-\u00fczenet\u00e9ben kiemelte: a magyar korm\u00e1ny \"teljes m\u00e9rt\u00e9kben egyet\u00e9rt\" az Eur\u00f3pai Bizotts\u00e1g eln\u00f6k\u00e9vel, ez\u00e9rt a meghozott int\u00e9zked\u00e9sek kiz\u00e1r\u00f3lag a koronav\u00edrus-j\u00e1rv\u00e1ny elleni k\u00fczdelemre ir\u00e1nyulnak.\nTiszteletben tartj\u00e1k az Eur\u00f3pai Uni\u00f3 \u00e9rt\u00e9keit, a jog\u00e1llamis\u00e1got \u00e9s a sajt\u00f3szabads\u00e1got - tette hozz\u00e1 Kov\u00e1cs Zolt\u00e1n.\n\nMTI 2020. m\u00e1rcius 31.\n\n"}]