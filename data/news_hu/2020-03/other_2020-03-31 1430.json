[{"date": "2020-03-31 14:30", "url": "https://koronavirus.gov.hu/cikkek/szijjarto-peter-az-aruforgalomrol-es-hataratlepesrol-egyeztetett-szerb-es-szloven-kollegaival", "h1": "Szijj\u00e1rt\u00f3 P\u00e9ter az \u00e1ruforgalomr\u00f3l \u00e9s a hat\u00e1r\u00e1tl\u00e9p\u00e9sr\u0151l egyeztetett szerb \u00e9s szlov\u00e9n koll\u00e9g\u00e1ival", "body": "\nAz \u00e1ruforgalom zavartalans\u00e1g\u00e1nak biztos\u00edt\u00e1s\u00e1r\u00f3l \u00e9s az ing\u00e1z\u00f3k hat\u00e1r\u00e1tl\u00e9p\u00e9si lehet\u0151s\u00e9geir\u0151l egyeztetett Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\n\nA t\u00e1rcavezet\u0151 az MTI-nek elmondta: \"mi itt K\u00f6z\u00e9p-Eur\u00f3p\u00e1ban szoros egym\u00e1sra utalts\u00e1gban \u00e9l\u00fcnk, \u00e9s k\u00fcl\u00f6n\u00f6sen \u00edgy van ez, amikor neh\u00e9z helyzetekkel, komoly kih\u00edv\u00e1sokkal szembes\u00fcl\u00fcnk\". A koronav\u00edrussal szembeni v\u00e9dekez\u00e9sben is szoros egy\u00fcttm\u0171k\u00f6d\u00e9sre van sz\u00fcks\u00e9g a szomsz\u00e9dos orsz\u00e1gokkal, mivel az emberek eg\u00e9szs\u00e9g\u00e9nek megv\u00e9d\u00e9s\u00e9n t\u00fal fontos feladat a folyamatos ell\u00e1t\u00e1s biztos\u00edt\u00e1sa is - magyar\u00e1zta. Hozz\u00e1tette: ez nem lehets\u00e9ges a szoros egy\u00fcttm\u0171k\u00f6d\u00e9s n\u00e9lk\u00fcl a szomsz\u00e9dokkal, hiszen az orsz\u00e1ghat\u00e1rokon rengeteg \u00e1ru halad \u00e1t, biztos\u00edtva a magyarok \u00e9s a szomsz\u00e9dos orsz\u00e1gok \u00e1llampolg\u00e1rainak folyamatos ell\u00e1t\u00e1s\u00e1t.\nHangs\u00falyozta: ez\u00e9rt kedden videokonferenci\u00e1n egyeztetett a szerb eur\u00f3pai integr\u00e1ci\u00f3s miniszterrel \u00e9s a szlov\u00e9n k\u00fcl\u00fcgyminiszterrel. Mindk\u00e9t f\u00e9llel meg\u00e1llapodtak, hogy fenntartj\u00e1k az akad\u00e1lymentes \u00e1rufuvaroz\u00e1st, b\u00e1r Szerbia rendk\u00edv\u00fcl szigor\u00fa int\u00e9zked\u00e9seket vezetett be - k\u00f6z\u00f6lte.\nElmondta: abban siker\u00fclt meg\u00e1llapodniuk, hogy a magyar-szerb hat\u00e1ron jelenleg m\u0171k\u00f6d\u0151 h\u00e1rom \u00e1tkel\u0151helyen fenntartj\u00e1k az \u00e1ruk akad\u00e1lymentes forgalm\u00e1t, hozz\u00e1j\u00e1rulva ezzel a magyarok \u00e9s a szerbek folyamatos ell\u00e1t\u00e1s\u00e1hoz.\nA k\u00fcl\u00fcgyminiszter arr\u00f3l is besz\u00e1molt, hogy szlov\u00e9n partner\u00e9vel meg\u00e1llapodtak: Szlov\u00e1ki\u00e1hoz, Rom\u00e1ni\u00e1hoz, Ausztri\u00e1hoz \u00e9s Horv\u00e1torsz\u00e1ghoz hasonl\u00f3an egy\u00fcttm\u0171k\u00f6dnek a hat\u00e1r\u00e1tl\u00e9p\u00e9s lehet\u0151s\u00e9g\u00e9nek megteremt\u00e9s\u00e9ben az ing\u00e1z\u00f3k sz\u00e1m\u00e1ra. Az ing\u00e1z\u00f3k innent\u0151l kezdve k\u00e9t \u00faj hat\u00e1r\u00e1tkel\u0151helyet is haszn\u00e1lhatnak: K\u00e9tv\u00f6lgyn\u00e9l \u00e9s Baj\u00e1nseny\u00e9n\u00e9l is \u00e1tl\u00e9phetik a hat\u00e1rt munkav\u00e9gz\u00e9s vagy a hat\u00e1r t\u00faloldal\u00e1n tal\u00e1lhat\u00f3 f\u00f6ldek megm\u0171vel\u00e9se miatt - mondta.\nSzijj\u00e1rt\u00f3 P\u00e9ter megjegyezte: a muravid\u00e9kiek \u00e9s a r\u00e1bavid\u00e9kiek is k\u00e9rt\u00e9k ezt a hat\u00e1r mindk\u00e9t oldal\u00e1n, mivel e k\u00f6z\u00f6ss\u00e9gek kapcsolatai rendk\u00edv\u00fcl szorosak.\n\u00a0\nForr\u00e1s: MTI\u00a0\n\u00a0\n\n"}]