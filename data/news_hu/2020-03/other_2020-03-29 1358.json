[{"date": "2020-03-29 13:58", "url": "https://koronavirus.gov.hu/cikkek/megkapjak-megbizoleveleiket-korhazparancsnokok", "h1": "Megkapj\u00e1k megb\u00edz\u00f3leveleiket a k\u00f3rh\u00e1zparancsnokok", "body": "\nD\u00e9lut\u00e1n k\u00e9t \u00f3rakor Halmosi Zsolt orsz\u00e1gos f\u0151parancsnok \u00e1tadja a megb\u00edz\u00f3leveleket a k\u00f3rh\u00e1zparancsnokoknak - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je vas\u00e1rnap online sajt\u00f3t\u00e1j\u00e9koztat\u00f3n.\n\nLakatos Tibor kiemelte: a k\u00f3rh\u00e1zparancsnokok feladata, hogy seg\u00edts\u00e9k, t\u00e1mogass\u00e1k a k\u00f3rh\u00e1zak tev\u00e9kenys\u00e9g\u00e9t a j\u00e1rv\u00e1ny kezel\u00e9s\u00e9ben. Orvosszakmai k\u00e9rd\u00e9sekben nem tehetnek javaslatot, nem hozhatnak d\u00f6nt\u00e9st - sz\u00f6gezte le, hozz\u00e1t\u00e9ve: a k\u00e9szletgazd\u00e1lkod\u00e1s, az inform\u00e1ci\u00f3\u00e1raml\u00e1s \u00e9s az objektumv\u00e9delem ter\u00fclet\u00e9n lesz feladatuk.\nB\u00edzunk benne, hogy ezzel is hat\u00e9konyan tudjuk t\u00e1mogatni a k\u00f3rh\u00e1zak tev\u00e9kenys\u00e9g\u00e9t, illetve tehermentes\u00edteni tudjuk a k\u00f3rh\u00e1zi dolgoz\u00f3kat a k\u00fcl\u00f6nb\u00f6z\u0151 statisztikai adatszolg\u00e1ltat\u00e1sokt\u00f3l, hogy idej\u00fck jelent\u0151s r\u00e9sz\u00e9t a k\u00f3rh\u00e1zi \u00e1pol\u00e1sra tudj\u00e1k ford\u00edtani \u2013 mondta.\n\nFelh\u00edvta a figyelmet arra is, hogy kij\u00e1r\u00e1si korl\u00e1toz\u00e1s bizonyos mozg\u00e1si lehet\u0151s\u00e9get biztos\u00edt, de nem jelenti azt, hogy mindenki szabadon gy\u00fclekezhet, haszn\u00e1lhatja a k\u00f6z\u00f6ss\u00e9gi ter\u00fcleteket. A szigor\u00fa szab\u00e1lyok arra teremtenek lehet\u0151s\u00e9get, hogy mindenki megoldja a saj\u00e1t \u00e9s csal\u00e1dja ell\u00e1t\u00e1s\u00e1t, ne a n\u00e9gy fal k\u00f6zt kelljen t\u00f6lteni az id\u0151t, ugyanakkor a c\u00e9l tov\u00e1bbra is az, hogy a szoci\u00e1lis t\u00e1vols\u00e1g megtart\u00e1s\u00e1val cs\u00f6kkents\u00e9k a v\u00edrus terjed\u00e9s\u00e9nek sebess\u00e9g\u00e9t \u00e9s ezzel seg\u00edts\u00e9k az eredm\u00e9nyes v\u00e9dekez\u00e9st \u2013 mondta.\nIsmertette: a hat\u00e1rokon tov\u00e1bbra is nyugodt a helyzet, mind a teher, mind a szem\u00e9lyforgalomban \u00e9s a munk\u00e1ba j\u00e1r\u00e1st sem korl\u00e1tozz\u00e1k.\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva elmondta: a kij\u00e1r\u00e1si korl\u00e1toz\u00e1sok bevezet\u00e9s\u00e9nek els\u0151 napj\u00e1n, szombaton a rend\u0151rs\u00e9gi ellen\u0151rz\u00e9sek sor\u00e1n els\u0151sorban a piacokra \u00e9s bev\u00e1s\u00e1rl\u00f3 k\u00f6zpontokra koncentr\u00e1ltak, mivel ezeken a helysz\u00edneken lehetett nagy sz\u00e1mban megjelen\u0151 v\u00e1s\u00e1rl\u00f3kra sz\u00e1m\u00edtani. Hozz\u00e1tette: tapasztalataik egy\u00e9rtelm\u0171en pozit\u00edvak, az emberek meg\u00e9rtett\u00e9k annak a fontoss\u00e1g\u00e1t, hogy tarts\u00e1k egym\u00e1st\u00f3l a t\u00e1vols\u00e1got \u00e9s a 65 \u00e9v feletti koroszt\u00e1ly is meg\u00e9rtette, hogy az int\u00e9zked\u00e9sek az \u0151 biztons\u00e1gukat is szolg\u00e1lj\u00e1k.\nVolt n\u00e9h\u00e1ny 65 \u00e9v feletti, aki kevesellte a koroszt\u00e1lya sz\u00e1m\u00e1ra rendelkez\u00e9sre \u00e1ll\u00f3 id\u0151tartamot, de meg kell \u00e9rteni, hogy ezt korl\u00e1tozni kellett annak \u00e9rdek\u00e9ben, hogy cs\u00f6kkents\u00e9k a fert\u0151z\u0151d\u00e9s\u00fcket \u2013 fogalmazott.\nHozz\u00e1tette: ugyancsak pozit\u00edv a tapasztalatuk, hogy az \u00fczletek \u00fczemeltet\u0151i \u00e9s dolgoz\u00f3i is k\u00f6r\u00fcltekint\u0151en j\u00e1rtak el, p\u00e9ld\u00e1ul nem engedt\u00e9k be 9 \u00e9s 12 \u00f3ra k\u00f6z\u00f6tt a fiatalabb v\u00e1s\u00e1rl\u00f3kat. Arra a k\u00e9rd\u00e9sre, hogy az id\u0151sek sz\u00edvesebben menn\u00e9nek kor\u00e1bban v\u00e1s\u00e1rolni, Lakatos Tibor azt mondta: az id\u0151tartam meghat\u00e1roz\u00e1sakor gondolniuk kellett arra is, hogy vannak olyan 65 \u00e9v alattiak, akik munka el\u0151tt tudnak bev\u00e1s\u00e1rolni.\nBesz\u00e1molt arr\u00f3l is, hogy a rend\u0151r\u00f6k t\u00f6bb esetben megk\u00e9rdezt\u00e9k az \u00e1llampolg\u00e1rokat, hogy hasznosnak \u00e9s eredm\u00e9nyesnek tartj\u00e1k-e a bevezetett int\u00e9zked\u00e9seket \u00e9s v\u00e1laszok egy\u00e9rtelm\u0171en igazolt\u00e1k, hogy azokat hat\u00e9kony eszk\u00f6znek tartj\u00e1k az emberek.\nArra a k\u00e9rd\u00e9sre, hogy kedvelt kir\u00e1ndul\u00f3helyeken a helyiek panaszkodnak a nagy sz\u00e1m\u00fa turist\u00e1ra, azt mondta: a helyi \u00f6nkorm\u00e1nyzatok csak sz\u0171k k\u00f6rben hozhatnak korl\u00e1toz\u00e1sokat, de t\u00f6bb p\u00e9ld\u00e1t l\u00e1tnak arra, hogy int\u00e9zked\u00e9s helyett aj\u00e1nl\u00e1sokat fogalmaznak meg az \u00f6nkorm\u00e1nyzatok. Vannak olyan \u00f6nkorm\u00e1nyzatok, amelyek j\u00e1tsz\u00f3tereket z\u00e1rtak be, de olyan is, amelyik azt javasolja, hogy k\u00f6zkedvelt kir\u00e1ndul\u00f3helyeket most ink\u00e1bb ne l\u00e1togass\u00e1k az emberek.\nK\u00e9rd\u00e9sre v\u00e1laszolva a m\u00falt h\u00e9ten \u00e9rkezett v\u00e9d\u0151felszerel\u00e9sekr\u0151l azt mondta: ezeknek a sz\u00e1ll\u00edtm\u00e1nyoknak a rakt\u00e1roz\u00e1sa \u00e9s sz\u00e1mbav\u00e9tele zajlik jelenleg, az eddig kisz\u00e1ll\u00edtott mennyis\u00e9g a m\u00e1r megl\u00e9v\u0151 rakt\u00e1rk\u00e9szletb\u0151l t\u00f6rt\u00e9nt. Folyamatosan t\u00f6rekednek arra, hogy minden k\u00f3rh\u00e1z legal\u00e1bb egy heti tartal\u00e9k k\u00e9szlettel rendelkezzen - mondta.\n\n"}]