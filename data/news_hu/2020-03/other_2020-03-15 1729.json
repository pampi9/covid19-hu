[{"date": "2020-03-15 17:29", "url": "https://koronavirus.gov.hu/cikkek/budapesti-honvedkorhaz-hetfotol-elovizsgalati-pontot-mukodtet", "h1": "A budapesti Honv\u00e9dk\u00f3rh\u00e1z h\u00e9tf\u0151t\u0151l el\u0151vizsg\u00e1lati pontot m\u0171k\u00f6dtet", "body": "\nH\u00e9tf\u0151t\u0151l - a koronav\u00edrus miatt kialakult j\u00e1rv\u00e1ny\u00fcgyi helyzetre val\u00f3 tekintettel - el\u0151vizsg\u00e1lati pontot m\u0171k\u00f6dtet a budapesti\u00a0Honv\u00e9dk\u00f3rh\u00e1z R\u00f3bert K\u00e1roly k\u00f6r\u00fati sz\u00e9khely\u00e9n.\n\nAz int\u00e9zm\u00e9ny k\u00f6zlem\u00e9ny\u00e9ben azt \u00edrta: a Magyar\u00a0Honv\u00e9ds\u00e9g Eg\u00e9szs\u00e9g\u00fcgyi K\u00f6zpont sz\u00e9khely\u00e9n kiz\u00e1r\u00f3lag az el\u0151vizsg\u00e1lati ponton t\u00f6rt\u00e9n\u0151 \u00e1thalad\u00e1st k\u00f6vet\u0151en lehet ig\u00e9nybe venni minden j\u00e1r\u00f3- \u00e9s fekv\u0151beteg ell\u00e1t\u00e1st.\nAz el\u0151vizsg\u00e1lat l\u00e1zm\u00e9r\u00e9sb\u0151l \u00e9s k\u00e9rd\u0151\u00edv kit\u00f6lt\u00e9s\u00e9b\u0151l \u00e1ll, amely mindenkinek k\u00f6telez\u0151. Ennek bevezet\u00e9se miatt r\u00f6vid id\u0151vel megn\u0151het a v\u00e1rakoz\u00e1si id\u0151, ez\u00e9rt arra k\u00e9rik az el\u0151jegyzett id\u0151ponttal rendelkez\u0151 betegeket, hogy a megadott id\u0151pontn\u00e1l 30 perccel kor\u00e1bban \u00e9rkezzenek.\nA j\u00e1r\u00f3- \u00e9s fekv\u0151beteg-ell\u00e1t\u00f3 szakrendel\u00e9sek, szakambulanci\u00e1k \u00e9s a fekv\u0151beteg oszt\u00e1lyok, valamint a diagnosztikai ell\u00e1t\u00e1sok szolg\u00e1ltat\u00e1sait kiz\u00e1r\u00f3lag azok vehetik ig\u00e9nybe, akikn\u00e9l nem mer\u00fcl fel a koronav\u00edrus-fert\u0151z\u00e9s gyan\u00faja. Ellenkez\u0151 esetben a beteg tov\u00e1bbi vizsg\u00e1lata a k\u00f3rh\u00e1z S\u00fcrg\u0151ss\u00e9gi Centrum\u00e1ban t\u00f6rt\u00e9nik - k\u00f6z\u00f6lt\u00e9k.\n\n\nMTI 2020. m\u00e1rcius 15.\n\n"}]