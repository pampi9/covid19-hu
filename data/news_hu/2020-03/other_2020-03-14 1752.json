[{"date": "2020-03-14 17:52", "url": "https://koronavirus.gov.hu/cikkek/emmi-uj-munkarend-koznevelesi-es-szakkepzesi-intezmenyekben", "h1": "EMMI: \u00daj munkarend a k\u00f6znevel\u00e9si \u00e9s szakk\u00e9pz\u00e9si int\u00e9zm\u00e9nyekben", "body": "\nA koronav\u00edrus j\u00e1rv\u00e1ny terjed\u00e9se miatt a Korm\u00e1ny \"A koronav\u00edrus miatti \u00faj munkarend bevezet\u00e9s\u00e9r\u0151l a k\u00f6znevel\u00e9si \u00e9s szakk\u00e9pz\u00e9si int\u00e9zm\u00e9nyekben\" c\u00edm\u0171 1102/2020 sz\u00e1m\u00fa hat\u00e1rozat\u00e1ban az iskol\u00e1kban a tantermen k\u00edv\u00fcli, digit\u00e1lis munkarend bevezet\u00e9s\u00e9r\u0151l d\u00f6nt\u00f6tt.\n\nA d\u00f6nt\u00e9s az \u00f3voda, a pedag\u00f3giai szakszolg\u00e1lati int\u00e9zm\u00e9ny \u00e9s a pedag\u00f3giai-szakmai szolg\u00e1ltat\u00e1st ny\u00fajt\u00f3 int\u00e9zm\u00e9ny kiv\u00e9tel\u00e9vel \u00e9rinti valamennyi k\u00f6znevel\u00e9si int\u00e9zm\u00e9nyt.\n\u00a0\n\u00c1ltal\u00e1nos inform\u00e1ci\u00f3k\n2020. m\u00e1rcius 16. napj\u00e1t\u00f3l az oktat\u00f3-nevel\u0151 munka tantermen k\u00edv\u00fcli, digit\u00e1lis munkarendben ker\u00fcl megszervez\u00e9sre. Fontos hangs\u00falyozni, hogy ez nem rendk\u00edv\u00fcli sz\u00fcnet, hanem az oktat\u00e1s m\u00f3dj\u00e1nak megv\u00e1ltoztat\u00e1sa, amely tov\u00e1bbra is biztos\u00edtja a tanul\u00f3k sz\u00e1m\u00e1ra a tanul\u00e1s Alapt\u00f6rv\u00e9nyben r\u00f6gz\u00edtett lehet\u0151s\u00e9g\u00e9t. A megv\u00e1ltozott k\u00f6r\u00fclm\u00e9nyekhez az iskol\u00e1knak \u00e9s a pedag\u00f3gusoknak is alkalmazkodniuk kell.\n\u00a0\nAz \u00faj munkarendben a tanul\u00f3k r\u00e9sz\u00e9re tilos az int\u00e9zm\u00e9nyek oktat\u00e1si c\u00e9l\u00fa l\u00e1togat\u00e1sa. A tananyag kijel\u00f6l\u00e9se, a tanul\u00e1si folyamat ellen\u0151rz\u00e9se \u00e9s t\u00e1mogat\u00e1sa a pedag\u00f3gusok \u00e9s a tanul\u00f3k online vagy m\u00e1s, szem\u00e9lyes tal\u00e1lkoz\u00e1st nem ig\u00e9nyl\u0151 kapcsolat\u00e1ban t\u00f6rt\u00e9nik, oly m\u00f3don, hogy a tananyag tantermen k\u00edv\u00fcli, digit\u00e1lis munkarend keret\u00e9ben t\u00f6rt\u00e9n\u0151 \u00e1tad\u00e1sa alkalmas legyen a tanul\u00f3 tanulm\u00e1nyi k\u00f6vetelm\u00e9nyeinek teljes\u00edt\u00e9s\u00e9re.\n\u00a0\nA tantermen k\u00edv\u00fcli, digit\u00e1lis munkarend id\u0151tartama alatt a tanul\u00f3k lehet\u0151leg ker\u00fclj\u00e9k a nagyobb csoportos tal\u00e1lkoz\u00e1sokat, k\u00f6z\u00f6s programokat. Fel\u00fcgyelet\u00fcket a sz\u00fcl\u0151k, csal\u00e1dok, szomsz\u00e9dok bevon\u00e1s\u00e1val, kis csoportokban c\u00e9lszer\u0171 megszervezni. A gyermekek fel\u00fcgyelet\u00e9t nem javasolt a nagysz\u00fcl\u0151kre b\u00edzni, hiszen \u0151k a legvesz\u00e9lyeztetettebbek, v\u00e9dj\u00fck meg \u0151ket!\n\u00a0\nA Korm\u00e1nyhat\u00e1rozat \u00e9rtelm\u00e9ben 2020. m\u00e1rcius 16. napj\u00e1t\u00f3l a sz\u00fcl\u0151k ig\u00e9nyei alapj\u00e1n, indokolt esetben a nemzeti k\u00f6znevel\u00e9sr\u0151l sz\u00f3l\u00f3 t\u00f6rv\u00e9ny hat\u00e1lya al\u00e1 tartoz\u00f3 iskol\u00e1k eset\u00e9ben a ter\u00fcletileg illet\u00e9kes tanker\u00fcleti k\u00f6zpont, szakk\u00e9pz\u0151 int\u00e9zm\u00e9ny eset\u00e9ben a ter\u00fcletileg illet\u00e9kes szakk\u00e9pz\u00e9si centrum munkanapokon megszervezi a gyermekek, tanul\u00f3k napk\u00f6zbeni kiscsoportos fel\u00fcgyelet\u00e9t. A megszervez\u00e9s azt jelenti, hogy egyeztet\u00e9s alapj\u00e1n ebben term\u00e9szetesen nem \u00e1llami fenntart\u00e1s\u00fa int\u00e9zm\u00e9nyek is r\u00e9szt vehetnek.\n\u00a0\nMivel a munkav\u00e9gz\u00e9s folyamatos, a pedag\u00f3gusoknak a tantermen k\u00edv\u00fcli, digit\u00e1lis munkarend idej\u00e9n is j\u00e1r a munkab\u00e9r.\n\u00a0\nAnnak \u00e9rdek\u00e9ben, hogy a pedag\u00f3gusok \u00e9s a tanul\u00f3k a lehet\u0151 legk\u00f6nnyebben tudjanak \u00e1tt\u00e9rni az \u00faj munkarendre, az oktat\u00e1s\u00e9rt felel\u0151s miniszter m\u00f3dszertani aj\u00e1nl\u00e1st tesz k\u00f6zz\u00e9.\n\u00a0\nA k\u00f6znevel\u00e9si int\u00e9zm\u00e9nyek \u00e9p\u00fcletei nem ker\u00fclnek bez\u00e1r\u00e1sra. Az int\u00e9zm\u00e9nyvezet\u0151 \u00e9s az \u00faj munkarend megszervez\u00e9se \u00e9rdek\u00e9ben helyben ell\u00e1tand\u00f3 feladattal megb\u00edzottak tov\u00e1bbra is ott v\u00e9gzik tev\u00e9kenys\u00e9g\u00fcket.\n\u00a0\nAmennyiben a pedag\u00f3gusoknak munkav\u00e9gz\u00e9s\u00fck \u00e9rdek\u00e9ben - p\u00e9ld\u00e1ul a helyi digit\u00e1lis infrastrukt\u00fara haszn\u00e1lata c\u00e9lj\u00e1b\u00f3l - be kell menni\u00fck az int\u00e9zm\u00e9nybe, ez m\u00f3djukban \u00e1ll.\n\u00a0\nAz \u00faj munkarend idej\u00e9n az int\u00e9zm\u00e9ny vezet\u0151je, illetve a tagint\u00e9zm\u00e9ny-vezet\u0151 \u00e9s helyettesei k\u00f6z\u00fcl legal\u00e1bb egy f\u0151 (ha ez nem megoldhat\u00f3, a helyettes\u00edt\u00e9si rendben kijel\u00f6lt szem\u00e9ly) k\u00f6teles munkanapokon, munkaid\u0151ben az int\u00e9zm\u00e9nyben, tagint\u00e9zm\u00e9nyben tart\u00f3zkodni \u00e9s szervezni az \u00faj t\u00edpus\u00fa feladatell\u00e1t\u00e1st.\n\u00a0\nA gyermek\u00e9tkeztet\u00e9s biztos\u00edt\u00e1sa az adott telep\u00fcl\u00e9sen int\u00e9zm\u00e9nyt\u00edpust\u00f3l f\u00fcggetlen\u00fcl \u00f6nkorm\u00e1nyzati feladat. A f\u0151z\u00e9sre jelenleg is haszn\u00e1lt konyh\u00e1k tov\u00e1bbra is rendelkez\u00e9sre \u00e1llnak, a gyermekek \u00e9tkeztet\u00e9se azonban nem t\u00f6rt\u00e9nhet az oktat\u00e1si-nevel\u00e9si \u00e9p\u00fcletekben. Ez\u00e9rt azon gyermekek sz\u00e1m\u00e1ra, akikn\u00e9l ez indokolt, a helyben lehets\u00e9ges legoptim\u00e1lisabb m\u00f3don kell biztos\u00edtani az \u00e9tkez\u00e9s lehet\u0151s\u00e9g\u00e9t (p\u00e9ld\u00e1ul kisz\u00e1ll\u00edt\u00e1ssal).\n\u00a0\nAbban az esetben, ha a koronav\u00edrus-j\u00e1rv\u00e1ny miatti vesz\u00e9lyhelyzet huzamosabban fennmarad, az \u00e9retts\u00e9gi vizsg\u00e1kkal kapcsolatban tov\u00e1bbi r\u00e9szletes t\u00e1j\u00e9koztat\u00e1st adunk ki. Jelenleg \u00fagy v\u00e9lj\u00fck, az erre t\u00f6rt\u00e9n\u0151 felk\u00e9sz\u00edt\u00e9s ebben a munkarendben is eredm\u00e9nyes lehet \u00e9s a vizsg\u00e1k megszervez\u00e9se is megoldhat\u00f3.\n\u00a0\nKiz\u00e1r\u00f3lag koll\u00e9giumokra vonatkoz\u00f3 tudnival\u00f3k\nA koll\u00e9giumokr\u00f3l speci\u00e1lis int\u00e9zked\u00e9st nem hozunk, v\u00e1rhat\u00f3an a tanul\u00f3k d\u00f6nt\u0151 t\u00f6bbs\u00e9ge hazat\u00e9r majd, egyes speci\u00e1lis esetekben azonban indokolt lehet a koll\u00e9giumok nyitva tart\u00e1sa. Javasoljuk, hogy a nevel\u0151tan\u00e1rok biztos\u00edts\u00e1k az esetlegesen a koll\u00e9giumban marad\u00f3 tanul\u00f3k fel\u00fcgyelet\u00e9t, de a koll\u00e9giumok bevonhat\u00f3ak a kiscsoportos gyermekfel\u00fcgyeletbe is, az oktat\u00f3 tev\u00e9kenys\u00e9get ell\u00e1t\u00f3 pedag\u00f3gusok eset\u00e9ben pedig a tantermen k\u00edv\u00fcli, digit\u00e1lis munkarend kapcs\u00e1n megfogalmazott \u00e1ltal\u00e1nos elj\u00e1r\u00e1s \u00e9rv\u00e9nyes.\n\u00a0\nKiz\u00e1r\u00f3lag a pedag\u00f3giai szakszolg\u00e1latokra vonatkoz\u00f3 tudnival\u00f3k\nA Korm\u00e1nyhat\u00e1rozat nem vonatkozik a pedag\u00f3giai szakszolg\u00e1latokra. Tekintettel arra, hogy ezekben az int\u00e9zm\u00e9nyekben jellemz\u0151en nem ker\u00fcl sor csoportos foglalkoz\u00e1sokra, a Klebelsberg K\u00f6zpont \u00e9s a tanker\u00fcletek szolg\u00e1ltat\u00e1si t\u00edpusonk\u00e9nt (pl. logop\u00e9diai ell\u00e1t\u00e1s, szak\u00e9rt\u0151i bizotts\u00e1gi tev\u00e9kenys\u00e9g, nevel\u00e9si tan\u00e1csad\u00e1s) m\u00f3dos\u00edtj\u00e1k a m\u0171k\u00f6d\u00e9s, a munkav\u00e9gz\u00e9s k\u00f6r\u00fclm\u00e9nyeit a v\u00e9szhelyzet adta k\u00f6r\u00fclm\u00e9nyekhez igazodva.\n\u00a0\nKiad\u00f3: Emberi Er\u0151forr\u00e1sok Miniszt\u00e9riuma\n\u00a0\n\u00a0\n\u00a0\n\nEl\u0151zm\u00e9ny:\nhttps://koronavirus.gov.hu/cikkek/orban-tanulok-hetfotol-nem-mehetnek-iskolaba-tiz-akciocsoport-allt-fel\n\n"}]