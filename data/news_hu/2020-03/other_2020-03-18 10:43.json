[{"date": "2020-03-18 10:43", "url": "https://koronavirus.gov.hu/cikkek/rendben-zajlik-az-atallas-digitalis-munkarendre-szakkepzesben", "h1": "Rendben zajlik az \u00e1t\u00e1ll\u00e1s a digit\u00e1lis munkarendre a szakk\u00e9pz\u00e9sben is", "body": "\nRendben zajlik az \u00e1t\u00e1ll\u00e1s a digit\u00e1lis munkarendre a szakk\u00e9pz\u00e9sben is - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\n\nHangs\u00falyozt\u00e1k, hogy az IMT fenntart\u00e1sa alatt \u00e1ll\u00f3 szakk\u00e9pz\u00e9si int\u00e9zm\u00e9nyekben gyors \u00fctemben zajlik az \u00e1t\u00e1ll\u00e1s a tantermen k\u00edv\u00fcli, digit\u00e1lis oktat\u00e1si rendre. A tanul\u00f3k \u00e9s az oktat\u00f3k ki\u00e9rtes\u00edt\u00e9se id\u0151ben megt\u00f6rt\u00e9nt, a tan\u00fcgyi rendszerben a kor\u00e1bbi id\u0151szakhoz k\u00e9pest jelent\u0151sen megn\u00f6vekedett aktivit\u00e1s tapasztalhat\u00f3.\nA k\u00f6zlem\u00e9nyben felid\u00e9zik, hogy tanul\u00f3k \u00e9s hozz\u00e1tartoz\u00f3k v\u00e9delme \u00e9rdek\u00e9ben 2020. m\u00e1rcius 16-t\u00f3l visszavon\u00e1sig\u00a0 tantermen k\u00edv\u00fcli oktat\u00e1si rend van \u00e9rv\u00e9nyben a szakk\u00e9pz\u00e9sben is. A k\u00f6zismereti \u00e9s szakmai elm\u00e9leti tananyagot digit\u00e1lis oktat\u00e1s form\u00e1j\u00e1ban saj\u00e1t\u00edthatj\u00e1k el a tanul\u00f3k.\nAz \u00e1t\u00e1ll\u00e1st az ITM szerint megk\u00f6nny\u00edti, hogy a tan\u00e1rok t\u00f6bbs\u00e9ge eddig is rendszeresen haszn\u00e1lta munk\u00e1j\u00e1hoz a digit\u00e1lis platformokat.\nA szakk\u00e9pz\u0151 int\u00e9zm\u00e9nyekben is alkalmazott K\u00f6znevel\u00e9si Regisztr\u00e1ci\u00f3s \u00e9s Tanulm\u00e1nyi Alaprendszer (KR\u00c9TA) az els\u0151 adatok alapj\u00e1n j\u00f3l vizsg\u00e1zott. A rendszerben a tan\u00e1rok k\u00f6vethet\u0151 m\u00f3don tudnak feladatokat kiadni, \u00fczeneteket k\u00fcldeni \u00e9s teszteket felt\u00f6lteni - k\u00f6z\u00f6lte a t\u00e1rca.\nA KR\u00c9TA rendszerben kor\u00e1bban egy \u00e1tlagos munkanapon \u00f6sszesen 10 ezer h\u00e1zi feladatot r\u00f6gz\u00edtettek a tanul\u00f3knak, kedden ez a sz\u00e1m 33 ezer f\u00f6l\u00e9 emelkedett. A szakk\u00e9pz\u00e9s eset\u00e9ben a felt\u00f6lt\u00f6tt h\u00e1zifeladatok sz\u00e1ma a kor\u00e1bbi \u00e1tlagos 2000-r\u0151l 3900-ra n\u0151tt, \u00e9s tov\u00e1bbi \u00e9l\u00e9nk\u00fcl\u00e9s v\u00e1rhat\u00f3. A felt\u00f6lt\u00f6tt k\u00e9rd\u0151\u00edvek sz\u00e1ma egyetlen nap alatt \u00e9rte el az eddigi \u00e9ves m\u00e9rt\u00e9ket, az \u00e1tlagos 700-at. M\u00edg az elm\u00falt egy \u00e9vben a szakk\u00e9pz\u00e9ssel kapcsolatban naponta hozz\u00e1vet\u0151leg 200 \u00fczenetet k\u00fcldtek, addig kedden t\u00f6bb mint 2100 \u00fczenet jutott el a di\u00e1kokhoz, sz\u00fcl\u0151kh\u00f6z a KR\u00c9TA rendszeren kereszt\u00fcl - t\u00e1j\u00e9koztatott az ITM.\nA szakt\u00e1rca kiemelte, a korm\u00e1nyzat f\u0151 c\u00e9lja teljes\u00fclt, a di\u00e1kok m\u00e1r az els\u0151 digit\u00e1lis tan\u00edt\u00e1si napon kaptak feladatot. A tantermen k\u00edv\u00fcli, digit\u00e1lis munkarendre 2020. m\u00e1rcius 18-ig kell r\u00e9szletes elj\u00e1r\u00e1srendet kialak\u00edtaniuk a szakk\u00e9pz\u00e9si centrumok vezet\u0151inek. A miniszt\u00e9rium az int\u00e9zm\u00e9nyek bevon\u00e1s\u00e1val dolgozik a tantermen k\u00edv\u00fcli oktat\u00e1s felt\u00e9teleinek megteremt\u00e9s\u00e9n, ezzel biztos\u00edtva, hogy minden tanul\u00f3 sikeresen z\u00e1rhassa a tan\u00e9vet - \u00edrja az ITM k\u00f6zlem\u00e9ny\u00e9ben.\nForr\u00e1s: MTI\n\n"}]