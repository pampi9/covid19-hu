[{"date": "2020-03-07 10:09", "url": "https://koronavirus.gov.hu/cikkek/itm-hetvegere-feloldjak-kamionstopot-az-akadalytalan-aruellatas-erdekeben", "h1": "ITM: H\u00e9tv\u00e9g\u00e9re feloldj\u00e1k a kamionstopot az akad\u00e1lytalan \u00e1ruell\u00e1t\u00e1s \u00e9rdek\u00e9ben", "body": "\nFelf\u00fcggesztik a neh\u00e9z teherg\u00e9pkocsik h\u00e9tv\u00e9gi forgalomkorl\u00e1toz\u00e1s\u00e1t, e j\u00e1rm\u0171vek m\u00e1rcius 7-\u00e9n \u00e9s m\u00e1rcius 8-\u00e1n eg\u00e9sz nap k\u00f6zlekedhetnek a magyarorsz\u00e1gi utakon.\n\nA kamionstop f\u0151szab\u00e1ly szerint szombaton 22 \u00f3r\u00e1t\u00f3l vas\u00e1rnap 22 \u00f3r\u00e1ig lenne \u00e9rv\u00e9nyben. A hat\u00e1lyos rendelkez\u00e9sek alapj\u00e1n a k\u00f6zleked\u00e9s\u00e9rt felel\u0151s miniszter a k\u00f6rnyezetv\u00e9delem\u00e9rt felel\u0151s miniszter egyet\u00e9rt\u00e9s\u00e9vel indokolt esetben \u00e1tmenetileg felf\u00fcggesztheti a korl\u00e1toz\u00e1st.\nAz int\u00e9zked\u00e9s lehet\u0151v\u00e9 teszi, hogy a hazai v\u00e1llalkoz\u00e1sok m\u00e9g rugalmasabban szervezhess\u00e9k meg fuvaroz\u00e1si feladataikat. A l\u00e9p\u00e9st a kiskereskedelmi szektor kezdem\u00e9nyezte a koronav\u00edrus kapcs\u00e1n meg\u00e9l\u00e9nk\u00fclt v\u00e1s\u00e1rl\u00f3i ig\u00e9nyek zavartalan kiszolg\u00e1l\u00e1sa \u00e9rdek\u00e9ben. Az \u00e1gazatban m\u0171k\u00f6d\u0151 c\u00e9gek \u00edgy g\u00f6rd\u00fcl\u00e9kenyebben gondoskodhatnak az \u00fczletek folyamatos \u00e1ruell\u00e1t\u00e1s\u00e1r\u00f3l, a k\u00e9szletek felt\u00f6lt\u00e9s\u00e9r\u0151l. A j\u00e1rm\u0171vezet\u0151k a vezet\u00e9si \u00e9s pihen\u0151id\u0151 betart\u00e1sa mellett hosszabb megszak\u00edt\u00e1s n\u00e9lk\u00fcl juttathatj\u00e1k el \u00fati c\u00e9lj\u00e1ra sz\u00e1ll\u00edtm\u00e1nyukat.\nA szakminiszterek sz\u00fcks\u00e9g eset\u00e9n a tov\u00e1bbiakban is fontol\u00f3ra veszik a kamionstop felold\u00e1s\u00e1nak lehet\u0151s\u00e9g\u00e9t, d\u00f6ntenek annak fenntart\u00e1s\u00e1r\u00f3l vagy felf\u00fcggeszt\u00e9s\u00e9r\u0151l.\nForr\u00e1s: Innov\u00e1ci\u00f3s \u00e9s Technol\u00f3giai Miniszt\u00e9rium\n\n"}]