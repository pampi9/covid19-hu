[{"date": "2020-03-26 16:07", "url": "https://koronavirus.gov.hu/cikkek/mediatanacs-hiteles-tajekoztatas-ma-fontosabb-mint-valaha", "h1": "M\u00e9diatan\u00e1cs: a hiteles t\u00e1j\u00e9koztat\u00e1s ma fontosabb, mint valaha", "body": "\nFelh\u00edv\u00e1ssal fordult a Nemzeti M\u00e9dia- \u00e9s H\u00edrk\u00f6zl\u00e9si Hat\u00f3s\u00e1g (NMHH) M\u00e9diatan\u00e1csa a m\u00e9diaszolg\u00e1ltat\u00f3k fel\u00e9, amiben arra figyelmeztetnek, hogy a koronav\u00edrus-j\u00e1rv\u00e1ny idej\u00e9n a hiteles t\u00e1j\u00e9koztat\u00e1s fontosabb, mint valaha, az \u00e1lh\u00edrek, a bizonytalans\u00e1got n\u00f6vel\u0151 hagyom\u00e1nyos \u00e9s k\u00f6z\u00f6ss\u00e9gi tartalmak csak f\u00e9lelmet, szorong\u00e1st keltenek az emberekben \u00e9s a t\u00e1rsadalom p\u00e1nikreakci\u00f3it v\u00e1lthatj\u00e1k ki.\n\nAz\u00a0NMHH\u00a0cs\u00fct\u00f6rt\u00f6ki k\u00f6zlem\u00e9nye szerint az a rendk\u00edv\u00fcli helyzet, amelyet a vil\u00e1gj\u00e1rv\u00e1ny jelent, fokozott felel\u0151ss\u00e9get r\u00f3 a m\u00e9di\u00e1ra, a m\u00e9diaszolg\u00e1ltat\u00f3kra, a tartalomgy\u00e1rt\u00f3kra, \u00e9s a m\u00e9di\u00e1ban dolgoz\u00f3 szakemberekre.\nUgyanakkor az elm\u00falt hetekben a kor\u00e1bbiakn\u00e1l is gyakoribb\u00e1 v\u00e1ltak a megt\u00e9veszt\u0151, val\u00f3tlan, szenz\u00e1ci\u00f3hajh\u00e1sz k\u00f6zl\u00e9sek - tett\u00e9k hozz\u00e1.\nArra k\u00e9rik a m\u00e9dia- \u00e9s tartalomszolg\u00e1ltat\u00f3kat, hogy fokozottan t\u00f6rekedjenek a pontos, \u00e1tfog\u00f3 t\u00e1j\u00e9koztat\u00e1sra, k\u00f6nny\u00edts\u00e9k meg az olvas\u00f3knak, n\u00e9z\u0151knek, hallgat\u00f3knak a hiteles forr\u00e1sokb\u00f3l t\u00f6rt\u00e9n\u0151 t\u00e1j\u00e9koz\u00f3d\u00e1st.\nT\u00e9nyszer\u0171 inform\u00e1ci\u00f3ikkal, h\u00edreikkel seg\u00edts\u00e9k a v\u00e9dekez\u00e9st a j\u00e1rv\u00e1nnyal szemben, ne bagatelliz\u00e1lj\u00e1k a kialakult helyzetet, de p\u00e1nikot se keltsenek.\n\"K\u00e9rj\u00fck a m\u00e9diapiac szerepl\u0151it, hogy kereskedelmi \u00e9s politikai \u00e9rdekeik mellett a rendk\u00edv\u00fcli helyzet dikt\u00e1lta k\u00f6z\u00e9rdekre is legyenek tekintettel. \u00dcgyeljenek forr\u00e1saik megb\u00edzhat\u00f3s\u00e1g\u00e1ra, h\u00edvj\u00e1k fel olvas\u00f3ik, n\u00e9z\u0151ik, hallgat\u00f3ik figyelm\u00e9t arra, hogy a j\u00e1rv\u00e1nyr\u00f3l els\u0151sorban a hivatalos forr\u00e1sokb\u00f3l t\u00e1j\u00e9koz\u00f3djanak, az onnan sz\u00e1rmaz\u00f3 inform\u00e1ci\u00f3kat pedig torz\u00edt\u00e1smentesen adj\u00e1k k\u00f6zre. Figyelj\u00e9k a k\u00f6zszolg\u00e1lati csatorn\u00e1k orsz\u00e1gszerte el\u00e9rhet\u0151 h\u00edrad\u00e1sait\" - hangs\u00falyozt\u00e1k.\n\nAzt is k\u00e9rik, hogy a j\u00e1rv\u00e1ny miatt az \u00e9letforma-v\u00e1lt\u00e1sban kiemelten \u00e9rintett iskol\u00e1sok \u00e9s id\u0151sek sz\u00e1m\u00e1ra c\u00e9lzott tematik\u00e1val, az ig\u00e9nyess\u00e9gre t\u00f6rekedve tegy\u00e9k k\u00f6nnyebben elviselhet\u0151v\u00e9 az otthon tart\u00f3zkod\u00e1st.\n\"Tiszt\u00e1ban vagyunk vele, hogy a m\u00e9diaszolg\u00e1ltat\u00f3knak nem csak a megn\u00f6vekedett figyelem \u00e9s felel\u0151ss\u00e9g s\u00faly\u00e1val, de a kies\u0151 rekl\u00e1mbev\u00e9telekkel is szembe kell n\u00e9zni\u00fck, ez\u00e9rt \u00fcdv\u00f6z\u00f6lj\u00fck a m\u00e9diaipar bev\u00e9telkies\u00e9s\u00e9t kompenz\u00e1l\u00f3 korm\u00e1nyzati int\u00e9zked\u00e9seket\" - emelt\u00e9k ki.\nEml\u00e9keztettek, a hat\u00f3s\u00e1g felel\u0151ss\u00e9ge a v\u00e9szhelyzetben, hogy fokozott figyelemmel k\u00eds\u00e9rje a m\u00e9dia- \u00e9s tartalomszolg\u00e1ltat\u00f3kat, ellen\u0151rizze a jogszab\u00e1lyok \u00e9s a m\u0171sorszolg\u00e1ltat\u00e1si szerz\u0151d\u00e9sek betart\u00e1s\u00e1t, \u00e9s ennek marad\u00e9ktalanul eleget k\u00edv\u00e1nnak tenni.\nHozz\u00e1tett\u00e9k, \u00fcdv\u00f6z\u00f6lik, hogy a jelenlegi vesz\u00e9lyhelyzetben sz\u00e1mos m\u00e9dia- \u00e9s tartalomszolg\u00e1ltat\u00f3 m\u00e1r saj\u00e1t elhat\u00e1roz\u00e1s\u00e1b\u00f3l k\u00f6veti a fenti norm\u00e1kat, egy\u00fattal nyomat\u00e9kosan k\u00e9rik a piac minden szerepl\u0151j\u00e9t, hogy vegy\u00e9k ki r\u00e9sz\u00fcket a t\u00e1rsadalmi felel\u0151ss\u00e9gv\u00e1llal\u00e1sb\u00f3l.\nMTI 2020. m\u00e1rcius 26.\n\n"}]