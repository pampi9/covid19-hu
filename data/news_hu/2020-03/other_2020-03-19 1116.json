[{"date": "2020-03-19 11:16", "url": "https://koronavirus.gov.hu/cikkek/tovabbra-mindent-megteszunk-teherszallitas-folyamatossagaert", "h1": "Tov\u00e1bbra is mindent megtesz\u00fcnk a tehersz\u00e1ll\u00edt\u00e1s folyamatoss\u00e1g\u00e1\u00e9rt", "body": "\nTov\u00e1bbra is mindent megtesznek, hogy a tehersz\u00e1ll\u00edt\u00e1s folyamatoss\u00e1g\u00e1t \u00e9s akad\u00e1lymentess\u00e9g\u00e9t fenntarts\u00e1k, mert ez sz\u00fcks\u00e9ges az emberek ell\u00e1t\u00e1snak biztos\u00edt\u00e1s\u00e1hoz \u00e9s az orsz\u00e1gok gazdas\u00e1g\u00e1nak m\u0171k\u00f6d\u0151k\u00e9pess\u00e9g\u00e9hez - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n az MTI-nek, miut\u00e1n egyeztetett cseh, szlov\u00e1k \u00e9s osztr\u00e1k koll\u00e9g\u00e1j\u00e1val.\n\nKifejtette: azt k\u00e9rte osztr\u00e1k partner\u00e9t\u0151l, hogy a Hegyeshalom-Nickelsdorf hat\u00e1r\u00e1tkel\u0151hely osztr\u00e1k oldal\u00e1n id\u0151ben kezdj\u00e9k el a kamionok \u00e9s a szem\u00e9lyforgalom sz\u00e9tv\u00e1laszt\u00e1s\u00e1t annak \u00e9rdek\u00e9ben, hogy a Magyarorsz\u00e1gon csak \u00e9jszaka \u00e1tengedett tranzitforgalomra v\u00e1r\u00f3k ne blokkolj\u00e1k a kamionforgalmat. Erre \u00edg\u00e9retet, s\u0151t azt a v\u00e1laszt kapt\u00e1k, hogy ezt a munk\u00e1t Ausztria m\u00e1r megkezdte \u2013 k\u00f6z\u00f6lte.\n\nKit\u00e9rt r\u00e1: azt is k\u00e9rte osztr\u00e1k koll\u00e9g\u00e1j\u00e1t\u00f3l, hogy biztos\u00edts\u00e1k, az \u00e9jszakai tranzitforgalomra v\u00e1r\u00f3k semmilyen m\u00f3don ne blokkolj\u00e1k a hegyeshalmi \u00e1tkel\u0151n\u00e9l napk\u00f6zben sem a kifel\u00e9, sem a befel\u00e9 ir\u00e1nyul\u00f3 forgalmat, \u00e9s erre is \u00edg\u00e9retet tettek, azt mondt\u00e1k, hogy ennek megfelel\u0151 int\u00e9zked\u00e9seket m\u00e1r hoztak is.\nSzijj\u00e1rt\u00f3 P\u00e9ter Magyarorsz\u00e1g \u00e9s Szlov\u00e1kia vonatkoz\u00e1s\u00e1ban eml\u00e9keztetett: a minisztereln\u00f6k a parlamentben m\u00e1r h\u00e9tf\u0151n vil\u00e1goss\u00e1 tette, hogy k\u00e9toldal\u00fa t\u00e1rgyal\u00e1sokat folytatnak a hat\u00e1r\u00e1tl\u00e9p\u00e9si szab\u00e1lyokr\u00f3l, mivel a hat\u00e1rmenti k\u00f6z\u00f6ss\u00e9gek rendk\u00edv\u00fcl szoros kapcsolatban \u00e1llnak egym\u00e1ssal. Siker\u00fclt meg\u00e1llapod\u00e1st k\u00f6tni: a magyar \u00e9s a szlov\u00e1k \u00e1llampolg\u00e1rok hat\u00e1r\u00e1tl\u00e9p\u00e9s\u00e9t szab\u00e1lyozt\u00e1k \u2013 mondta.\nK\u00f6z\u00f6lte: az\u00e9rt, hogy a kamionforgalmat illet\u0151en is kevesebb legyen a v\u00e1rakoz\u00e1si id\u0151, a kor\u00e1bban kijel\u00f6lt k\u00e9t hat\u00e1r\u00e1tkel\u0151 helyett h\u00e1rom helyen - Rajk\u00e1n\u00e1l, Parassapuszt\u00e1n\u00e1l \u00e9s Tornyosn\u00e9metin\u00e9l - is \u00e1tl\u00e9phetnek a kamionok.\nA k\u00fcl\u00fcgyminiszter arr\u00f3l is besz\u00e9lt, hogy cs\u00fct\u00f6rt\u00f6k\u00f6n a bel\u00fcgyminiszterrel \u00e9s a kom\u00e1romi polg\u00e1rmesterrel folytatott konzult\u00e1ci\u00f3t k\u00f6vet\u0151en kezdem\u00e9nyezt\u00e9k Szlov\u00e1ki\u00e1n\u00e1l a kom\u00e1romi hat\u00e1r\u00e1tkel\u0151hely \u00fajranyit\u00e1s\u00e1t a magyar \u00e9s a szlov\u00e1k \u00e1llampolg\u00e1rok \u00e1tl\u00e9p\u00e9s\u00e9nek seg\u00edt\u00e9s\u00e9re.\n\n"}]