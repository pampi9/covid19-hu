[{"date": "2020-03-24 19:27", "url": "https://koronavirus.gov.hu/cikkek/tovabb-terjed-jarvany-az-europai-orszagokban", "h1": "Tov\u00e1bb terjed a j\u00e1rv\u00e1ny az eur\u00f3pai orsz\u00e1gokban", "body": "\nA kor\u00e1bbi cs\u00f6kken\u00e9s ut\u00e1n ism\u00e9t emelkedett Olaszorsz\u00e1gban az \u00faj t\u00edpus\u00fa koronav\u00edrus-j\u00e1rv\u00e1nyban elhunytak sz\u00e1ma az elm\u00falt 24 \u00f3r\u00e1ban, 743 halottal 6820-ra emelkedett - k\u00f6z\u00f6lte kedd esti t\u00e1j\u00e9koztat\u00f3j\u00e1n az olasz polg\u00e1ri v\u00e9delmi hat\u00f3s\u00e1g. A diagnosztiz\u00e1lt fert\u0151z\u00f6ttek sz\u00e1ma\u00a0\u00a0viszont tov\u00e1bb cs\u00f6kkent, de \u00edgy is 3612 \u00faj beteget regisztr\u00e1ltak, az \u00f6sszes megfert\u0151z\u0151d\u00f6tt ember sz\u00e1ma 69 176 volt.\u00a0\u00a0\n\nA Johns Hopkins Egyetem honlapj\u00e1n arr\u00f3l t\u00e1j\u00e9koztatott, hogy kedd est\u00e9re szerte a vil\u00e1gon meghaladta a 398 ezret az \u00faj t\u00edpus\u00fa koronav\u00edrussal fert\u0151z\u00f6ttek sz\u00e1ma, mik\u00f6zben a hal\u00e1lesetek sz\u00e1ma 17 457, a gy\u00f3gyultak\u00e9 pedig 103 334\u00a0\u00a0volt.\nOlaszorsz\u00e1gban szinte meg\u00e1llt az \u00e9let. Giuseppe Conte minisztereln\u00f6k a h\u00e9tv\u00e9g\u00e9n bejelentette, hogy ezent\u00fal kiz\u00e1r\u00f3lag a l\u00e9tfontoss\u00e1g\u00fa term\u00e9kek el\u0151\u00e1ll\u00edt\u00e1s\u00e1t \u00e9s szolg\u00e1ltat\u00e1sok ny\u00fajt\u00e1s\u00e1t fogj\u00e1k biztos\u00edtani, minden m\u00e1sfajta termel\u00e9si tev\u00e9kenys\u00e9g egyel\u0151re \u00e1prilis 3-\u00e1ig le\u00e1ll. Nyitva maradtak az \u00e9lelmiszer\u00fczletek \u00e9s a gy\u00f3gyszert\u00e1rak, de az \u00f6sszes hivatalt bez\u00e1rt\u00e1k.\u00a0\u00a0\nSpanyolorsz\u00e1gban t\u00f6bb mint \u00f6tsz\u00e1zan vesz\u00edtett\u00e9k \u00e9let\u00fcket az elm\u00falt egy nap sor\u00e1n koronav\u00edrus-fert\u0151z\u00e9s k\u00f6vetkezt\u00e9ben. A hivatalos adatok szerint az eddig regisztr\u00e1lt fert\u0151z\u00f6ttek sz\u00e1ma egy nap alatt 6500-zal emelkedett keddre, \u00e9s m\u00e1r meghaladta a 39 ezret. K\u00f6z\u00fcl\u00fck 22 ezer ember ker\u00fclt k\u00f3rh\u00e1zba, t\u00f6bb mint 2600 beteget intenz\u00edv oszt\u00e1lyon \u00e1polnak. A hal\u00e1los \u00e1ldozatok sz\u00e1ma 2686, m\u00edg a gy\u00f3gyult p\u00e1ciensek\u00e9 3794. A fert\u0151z\u00f6ttek k\u00f6z\u00f6tt 5400 eg\u00e9szs\u00e9g\u00fcgyi dolgoz\u00f3 van.\nNegyedmilli\u00f3 \u00f6nk\u00e9ntest toboroz a brit korm\u00e1ny az \u00faj koronav\u00edrus okozta j\u00e1rv\u00e1ny megf\u00e9kez\u00e9s\u00e9t c\u00e9lz\u00f3 munka seg\u00edt\u00e9s\u00e9re, \u00e9s Londonban \u00faj, \u00e1tmeneti j\u00e1rv\u00e1nyk\u00f3rh\u00e1z ny\u00edlik. Az el\u0151z\u0151 24 \u00f3r\u00e1ban 87-tel 422-re emelkedett a SARS-CoV-2 v\u00edrus okozta megbeteged\u00e9s hal\u00e1los \u00e1ldozatainak sz\u00e1ma Nagy-Britanni\u00e1ban, a fert\u0151z\u00f6ttek sz\u00e1ma 8077.\nA francia korm\u00e1ny a vil\u00e1gon el\u0151sz\u00f6r eg\u00e9szs\u00e9g\u00fcgyi szuperexpresszeket ind\u00edt tov\u00e1bbi betegek \u00e1thelyez\u00e9s\u00e9re.\u00a0\u00a0A j\u00e1rv\u00e1ny kezdete \u00f3ta Franciaorsz\u00e1gban diagnosztiz\u00e1lt 20 ezer betegb\u0151l 9 ezren szorulnak k\u00f3rh\u00e1zi \u00e1pol\u00e1sra, \u00e9s k\u00f6z\u00fcl\u00fck t\u00f6bb mint 2 ezren vannak intenz\u00edv oszt\u00e1lyokon. A hal\u00e1lesetek sz\u00e1ma 862.\nN\u00e9metorsz\u00e1gban tov\u00e1bbra is emelkedik az \u00faj t\u00edpus\u00fa koronav\u00edrussal bizony\u00edtottan fert\u0151z\u00f6ttek sz\u00e1ma, de a v\u00edrus okozta betegs\u00e9g s\u00falyos eseteinek kezel\u00e9s\u00e9re szolg\u00e1l\u00f3 k\u00f3rh\u00e1zi kapacit\u00e1st egyel\u0151re nem fesz\u00edtette t\u00fal a j\u00e1rv\u00e1ny, \u00edgy Sz\u00e1szorsz\u00e1g tartom\u00e1ny a r\u00f3mai vezet\u00e9s felk\u00e9r\u00e9s\u00e9re igyekszik k\u00f6zrem\u0171k\u00f6dni az olasz ell\u00e1t\u00f3rendszer terheinek cs\u00f6kkent\u00e9s\u00e9ben.\u00a0\u00a0\u00a0\u00a0 N\u00e9metorsz\u00e1gban kedd este 31 370 volt a regisztr\u00e1lt fert\u0151z\u00f6ttek sz\u00e1ma a Johns Hopkins Egyetem kimutat\u00e1sa szerint, a hal\u00e1lesetek sz\u00e1ma 133.\nSzlov\u00e1ki\u00e1ban h\u00e9tf\u0151n \u00fajabb 19 embern\u00e9l mutatt\u00e1k ki a Covid-19 fert\u0151z\u00e9s k\u00f3rokoz\u00f3j\u00e1t, \u00e9s \u00edgy 204-re emelkedett a regisztr\u00e1lt koronav\u00edrus-fert\u0151z\u00f6ttek sz\u00e1ma. Igor Matovic, a szombaton beiktatott \u00faj szlov\u00e1k korm\u00e1nyf\u0151 a j\u00e1rv\u00e1ny terjed\u00e9se miatt kedden \u00fajabb korl\u00e1toz\u00f3 int\u00e9zked\u00e9seket jelentett be, keddt\u0151l az utc\u00e1n mindenkinek k\u00f6telez\u0151en maszkot kell viselnie.\nCsehorsz\u00e1gban egy 45 \u00e9ves r\u00e1kbeteg f\u00e9rfi a j\u00e1rv\u00e1ny m\u00e1sodik \u00e1ldozata. Kedd reggelre a fert\u0151z\u00e9sek sz\u00e1ma 1289-re emelkedett, k\u00f6z\u00fcl\u00fck ketten meghaltak, nyolcan pedig meggy\u00f3gyultak. A laborat\u00f3riumokban 19 624 embert vizsg\u00e1ltak meg.\nLengyelorsz\u00e1gban kedd d\u00e9lut\u00e1nig 774 Covid-19-fert\u0151z\u00e9st regisztr\u00e1ltak, az ut\u00f3bbi id\u0151ben naponta mintegy sz\u00e1zzal n\u0151tt az ismert betegek sz\u00e1ma. A j\u00e1rv\u00e1ny kit\u00f6r\u00e9se \u00f3ta k\u00f6zel 23 ezer v\u00edrustesztet v\u00e9geztek.\nRom\u00e1ni\u00e1ban h\u00e9tf\u0151 est\u00e9t\u0151l \u00e9letbe l\u00e9pett a r\u00e9szleges \u00e9jszakai kij\u00e1r\u00e1si tilalom. Az orsz\u00e1gban kedd reggelre nyolcra emelkedett a koronav\u00edrus hal\u00e1los \u00e1ldozatainak sz\u00e1ma. Az utols\u00f3 (h\u00e9tf\u0151n d\u00e9lben) k\u00f6zz\u00e9tett hivatalos adatok szerint az orsz\u00e1gban 576 szem\u00e9lyt tal\u00e1ltak fert\u0151z\u00f6ttnek. \u00a0\u00a0\u00a0\u00a0Horv\u00e1torsz\u00e1gban \u00e9s Szlov\u00e9ni\u00e1ban is n\u0151tt a fert\u0151z\u00f6ttek sz\u00e1ma, de egyel\u0151re nem l\u00e9ptetnek \u00e9letbe \u00faj szigor\u00edt\u00e1sokat a korm\u00e1nyok.\nMoszkva els\u0151 sz\u00e1m\u00fa j\u00e1rv\u00e1nyk\u00f3rh\u00e1z\u00e1ban keddre meghalt a m\u00e1sodik koronav\u00edrus-fert\u0151z\u00f6tt beteg, egy 69 \u00e9ves asszony, aki a Portug\u00e1li\u00e1b\u00f3l hazat\u00e9rt l\u00e1ny\u00e1t\u00f3l kapta el a Covid-19 betegs\u00e9get. A boncol\u00e1s meg\u00e1llap\u00edtotta, hogy a hal\u00e1lt k\u00f6zvetlen\u00fcl most sem a SARS-CoV-2 v\u00edrus, hanem v\u00e9gs\u0151 st\u00e1diumba l\u00e9pett r\u00e1kbetegs\u00e9g okozta. A kedden kiadott orosz hivatalos adatok szerint a fert\u0151z\u00f6ttek sz\u00e1ma egy nap alatt 57-tel, 495 f\u0151re n\u0151tt. Az \u00e9rintettek k\u00f6z\u00fcl 290-en Moszkv\u00e1ban tart\u00f3zkodnak.\nUkrajn\u00e1ban egy nap alatt 11-gyel, 84-re emelkedett keddre az eddig meger\u0151s\u00edtett koronav\u00edrusos fert\u0151z\u00f6ttek sz\u00e1ma, k\u00f6z\u00fcl\u00fck mostan\u00e1ig h\u00e1rman haltak bele a betegs\u00e9gbe, \u00e9s egy beteg gy\u00f3gyult meg. Munk\u00e1cson is megfert\u0151z\u0151d\u00f6tt egy n\u0151, \u0151 az els\u0151 k\u00e1rp\u00e1taljai eset, ezt hivatalosan nem er\u0151s\u00edtett\u00e9k meg.\nOtthon maradt az ir\u00e1ni korm\u00e1nyzati alkalmazottak fele kedden a s\u00falyosbod\u00f3 a koronav\u00edrus-j\u00e1rv\u00e1ny miatt, z\u00e1rva tartanak az iszl\u00e1m legszentebb helyei az orsz\u00e1gban. Ir\u00e1nban eddig 23 049-en fert\u0151z\u0151dtek meg, \u00e9s 1812-en vesztett\u00e9k \u00e9let\u00fcket.\nEgyiptomban kij\u00e1r\u00e1si tilalmat rendeltek el kedden a koronav\u00edrus-j\u00e1rv\u00e1ny f\u00e9kez\u00e9se v\u00e9gett.\nOrsz\u00e1gos karant\u00e9nt rendeltek el kedd \u00e9jf\u00e9lt\u0151l az 1,3 milli\u00e1rd l\u00e9leksz\u00e1m\u00fa Indi\u00e1ban, ahol az \u00e1llamok egy\u00e9ni rendelkez\u00e9sei szerint m\u00e1r most is sz\u00fcnetel a t\u00f6megk\u00f6zleked\u00e9s, le\u00e1lltak vas\u00fati \u00e9s l\u00e9gi j\u00e1ratok. Indi\u00e1ban 519 fert\u0151z\u00f6ttet \u00e9s t\u00edz hal\u00e1lesetet tartanak sz\u00e1mon.\nJelent\u0151sen emelkedett - 402-r\u0151l 554-re - keddre virrad\u00f3ra az \u00faj t\u00edpus\u00fa koronav\u00edrus fert\u0151z\u00f6ttjeinek sz\u00e1ma D\u00e9l-Afrik\u00e1ban, az Eg\u00e9szs\u00e9g\u00fcgyi Vil\u00e1gszervezet (WHO) sz\u0171r\u0151teszteket sz\u00e1ll\u00edt Ugand\u00e1ba, az eti\u00f3piai minisztereln\u00f6k pedig p\u00e9nz\u00fcgyi t\u00e1mogat\u00e1s\u00e9rt fordult a G20 orsz\u00e1gcsoport korm\u00e1nyaihoz.\u00a0\u00a0\n\n\nMTI 2020. m\u00e1rcius 24.\n\n"}]