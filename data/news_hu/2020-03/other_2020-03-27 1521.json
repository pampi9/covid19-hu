[{"date": "2020-03-27 15:21", "url": "https://koronavirus.gov.hu/cikkek/az-m2-gyerekcsatornan-uj-sorozat-indul-koronavirus-elleni-vedekezes-okozta-uj-elethelyzetben", "h1": "Az M2 gyerekcsatorn\u00e1n \u00faj sorozat indul a koronav\u00edrus elleni v\u00e9dekez\u00e9s okozta \u00faj \u00e9lethelyzetben", "body": "\nA koronav\u00edrus-j\u00e1rv\u00e1ny okozta rendk\u00edv\u00fcli helyzetben sem \u00e1ll le az M2 gyerekcsatorna Hetedh\u00e9t kaland szerkeszt\u0151s\u00e9ge, szombatt\u00f3l \u00faj sorozattal seg\u00edtenek a csal\u00e1doknak, hogy a gyerekek a j\u00e1rv\u00e1ny idej\u00e9n is hasznosan, j\u00e1tszva tanulva t\u00f6lts\u00e9k az idej\u00fcket \n\nA\u00a0heti h\u00e1rom alkalommal jelentkez\u0151 sorozat c\u00e9lja, hogy a csatorna tov\u00e1bbra is kapcsolatban maradjon a n\u00e9z\u0151kkel, megteremtve sz\u00e1mukra a komfort\u00e9rzetet azzal, hogy az ismert, kedvelt k\u00e9perny\u0151s arcaik sz\u00f3l\u00edtj\u00e1k meg \u0151ket saj\u00e1t t\u00f6rt\u00e9neteikkel \u00e9s hasznos tan\u00e1csokkal, amelyek \u00e1ltal tov\u00e1bbra is \u00e9lm\u00e9ny lesz a tanul\u00e1sAz epiz\u00f3dokban t\u00f6bbek k\u00f6z\u00f6tt Koltai Bori, Pataky Szabi \u00e9s Tr\u00f6mb\u00f6czky Napsug\u00e1r mutatja meg, milyen egy \u00e9lm\u00e9nnyel teli napirend otthon, hogy kell palacsint\u00e1t s\u00fctni, hogyan lehet v\u00e9dekezni a koronav\u00edrus ellen, a Var\u00e1zsdoki pedig szeml\u00e9lteti, mi\u00e9rt fontos az alapos k\u00e9zmos\u00e1s. A m\u0171sorvezet\u0151kkel vid\u00e1m verseket is tanulhatnak a gyerekek, tov\u00e1bb\u00e1 a testmozg\u00e1s \u00e9s a h\u00e1zi torna sem marad ki.\nA\u00a0gyerekcsatorna m\u0171sorvezet\u0151i, szerkeszt\u0151i saj\u00e1t eszk\u00f6zeikkel, otthonukban gy\u00e1rtanak m\u00e1sf\u00e9l perces tartalmakat h\u00e9tk\u00f6znapi t\u00e9m\u00e1kr\u00f3l, mes\u00e9lnek p\u00e9ld\u00e1ul arr\u00f3l, hogy mit csin\u00e1lnak otthon, tudatoss\u00e1gra \u00f6szt\u00f6n\u00f6zve a gyerekeket a kialakult helyzetben.\nA sorozat els\u0151 r\u00e9sze szombaton, este 7 \u00f3rakor, a tov\u00e1bbi epiz\u00f3dok vas\u00e1rnapt\u00f3l 19.20-t\u00f3l l\u00e1that\u00f3ak a csatorn\u00e1n. Vass \u00c9va, a csatorna igazgat\u00f3ja azt mondta, hogy a gyerekn\u00e9l az elszigetelts\u00e9g, a megszokott k\u00f6z\u00f6ss\u00e9gb\u0151l kiker\u00fcl\u00e9s szomor\u00fas\u00e1got, szorong\u00e1st okozhat, ez\u00e9rt fontos, hogy a csatorna kapcsolatban maradjon vel\u00fck. A csatornaigazgat\u00f3 erre t\u00f6k\u00e9letes lehet\u0151s\u00e9gnek l\u00e1tja a digit\u00e1lis eszk\u00f6z\u00f6ket, amelyekkel interakt\u00edv \u00e9lm\u00e9nyt ny\u00fajthatnak a gyereknek, \u00e9s egyben er\u0151s\u00edthetik a m\u00e9diatudatoss\u00e1got is.\n\nMTI\n\u00a0\n\u00a0\n\n"}]