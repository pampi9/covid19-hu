[{"date": "2020-03-12 10:46", "url": "https://koronavirus.gov.hu/cikkek/magyarorszag-turizmusat-derekba-torte-jarvany", "h1": "Magyarorsz\u00e1g turizmus\u00e1t der\u00e9kba t\u00f6rte a j\u00e1rv\u00e1ny", "body": "\nAz eur\u00f3pai trendeket Magyarorsz\u00e1g sem tudta elker\u00fclni, Magyarorsz\u00e1g turizmus\u00e1t der\u00e9kba t\u00f6rte a koronav\u00edrus, napr\u00f3l napra n\u0151 a visszamond\u00e1sok sz\u00e1ma - k\u00f6z\u00f6lte a Magyar Turisztikai \u00dcgyn\u00f6ks\u00e9g az MTI-vel.\n\nA Nemzeti Turisztikai Adatszolg\u00e1ltat\u00f3 K\u00f6zpont adataib\u00f3l az l\u00e1tszik, hogy napr\u00f3l napra n\u0151 a visszamond\u00e1sok sz\u00e1ma, a h\u00e1rom tavaszi h\u00f3napra \u00f6sszes\u00edtve a foglal\u00e1sok 18,5 sz\u00e1zal\u00e9k\u00e1t mondt\u00e1k le m\u00e1rcius 10-e reggelig a top 10 k\u00fcld\u0151 orsz\u00e1gb\u00f3l, ez a sz\u00e1m a v\u00edrus magyarorsz\u00e1gi megjelen\u00e9s\u00e9t k\u00f6vet\u0151 reggelen, m\u00e1rcius 5-\u00e9n - az ezt megel\u0151z\u0151 napokhoz hasonl\u00f3an - 16,4 sz\u00e1zal\u00e9kot tett ki.\nA TOP10 k\u00fcld\u0151piac k\u00f6z\u00fcl N\u00e9metorsz\u00e1g a legjelent\u0151sebb, amelynek eset\u00e9ben 13,3 sz\u00e1zal\u00e9kos a tavaszi lemond\u00e1si ar\u00e1ny. Tekintve, hogy N\u00e9metorsz\u00e1gb\u00f3l \u00e9rkezik a legt\u00f6bb turista az orsz\u00e1gba, ez\u00e1ltal a l\u00e9trej\u00f6tt foglal\u00e1sok \u00e9s lemond\u00e1sok darabsz\u00e1ma is e k\u00fcld\u0151orsz\u00e1g eset\u00e9ben a legmagasabb.\nA tervezett utak lemond\u00e1si ar\u00e1nya tov\u00e1bbra is magas Izraelb\u0151l (40,3 sz\u00e1zal\u00e9k), Olaszorsz\u00e1gb\u00f3l (37,8 sz\u00e1zal\u00e9k) \u00e9s Rom\u00e1ni\u00e1b\u00f3l (25,4 sz\u00e1zal\u00e9k).\nA belf\u00f6ldi foglal\u00e1sok k\u00f6z\u00fcl ar\u00e1nyaiban kevesebb (13,2 sz\u00e1zal\u00e9k) ker\u00fclt lemond\u00e1sra, mint a TOP 10 k\u00fcld\u0151piacr\u00f3l \u00e9rkez\u0151k eset\u00e9ben, \u00edgy a belf\u00f6ldi piacot ink\u00e1bb a kiv\u00e1r\u00e1s jellemzi - k\u00f6z\u00f6lt\u00e9k.\nBudapesten a foglal\u00e1sok visszamond\u00e1s\u00e1nak ar\u00e1nya K\u00edna (54,3 sz\u00e1zal\u00e9k) \u00e9s Izrael eset\u00e9ben (41,1 sz\u00e1zal\u00e9k) a legmagasabb. A kor\u00e1bbi \u00e9vek azonos id\u0151szak\u00e1val \u00f6sszevetve m\u00e1rcius-\u00e1prilis h\u00f3napokban v\u00e1rhat\u00f3an 50-60 sz\u00e1zal\u00e9kkal kevesebb k\u00fclf\u00f6ldi vend\u00e9g \u00e9rkezik az orsz\u00e1gba, a kor\u00e1bbi \u00e9vek ugyanezen id\u0151szak\u00e1val \u00f6sszehasonl\u00edtva. A sz\u00e1ll\u00e1sd\u00edjbev\u00e9telek 2019 m\u00e1rcius-\u00e1prilis\u00e1hoz viszony\u00edtva legal\u00e1bb 40-50 sz\u00e1zal\u00e9k k\u00f6r\u00fcl esnek vissza az adatok alapj\u00e1n.\nAz MT\u00dc k\u00f6zlem\u00e9ny\u00e9ben \u00fagy fogalmaz, \"a turisztikai adatok napr\u00f3l napra v\u00e1ltoznak, amit ma mondunk, holnap m\u00e1r nem biztos, hogy igaz. \u00dagy gondoljuk, hogy jelenleg nem a sz\u00e1mok a legfontosabbak, hanem a v\u00edrus terjed\u00e9s\u00e9nek a megf\u00e9kez\u00e9se.\"\nForr\u00e1s: MTI\n\n"}]