[{"date": "2020-03-18 10:46", "url": "https://koronavirus.gov.hu/cikkek/csutortoktol-felfuggesztik-kozlekedesi-vizsgakat", "h1": "Cs\u00fct\u00f6rt\u00f6kt\u0151l felf\u00fcggesztik a k\u00f6zleked\u00e9si vizsg\u00e1kat", "body": "\nCs\u00fct\u00f6rt\u00f6kt\u0151l felf\u00fcggeszti az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e9s a KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont Nonprofit Kft. a j\u00e1rm\u0171vezet\u0151k \u00e9s k\u00f6zleked\u00e9si szakemberek vizsg\u00e1it, alkalmass\u00e1gi vizsg\u00e1latait \u00e9s ut\u00e1nk\u00e9pz\u00e9seit a koronav\u00edrus terjed\u00e9s\u00e9nek megel\u0151z\u00e9s\u00e9\u00e9rt.\n\n\nAz ITM szerdai, MTI-hez eljuttatott k\u00f6zlem\u00e9nye szerint a j\u00e1rv\u00e1ny\u00fcgyi vesz\u00e9lyhelyzeti rendelkez\u00e9sekkel \u00f6sszhangban hozott int\u00e9zked\u00e9s a k\u00f6z\u00fati, a vas\u00fati, a haj\u00f3z\u00e1si \u00e9s a l\u00e9g\u00fcgyi ter\u00fcletet egyar\u00e1nt \u00e9rinti, \u00e9s kiterjed a p\u00e1lyaalkalmass\u00e1gi vizsg\u00e1latok elv\u00e9gz\u00e9s\u00e9re is.\nA befizetett vizsgad\u00edjat senki sem vesz\u00edti el, az \u00e9rintettek a v\u00e9szhelyzet elh\u00e1r\u00edt\u00e1sa ut\u00e1n d\u00edjmentesen vehetnek majd r\u00e9szt a most lemondott vizsg\u00e1kon, vizsg\u00e1latokon \u00e9s ut\u00e1nk\u00e9pz\u00e9seken.\nA felhalmoz\u00f3d\u00f3 \u00fcgyh\u00e1tral\u00e9k gyors ledolgoz\u00e1s\u00e1\u00e9rt a KAV a tervek szerint hivatali id\u0151n t\u00fali \u00e9s h\u00e9tv\u00e9gi id\u0151pontokat is biztos\u00edt majd \u00fcgyfeleinek - \u00edrt\u00e1k.\nA k\u00f6zlem\u00e9nyben t\u00e1j\u00e9koztattak arr\u00f3l is, hogy a vizsgak\u00f6zpont \u00fcgyf\u00e9lszolg\u00e1lati irod\u00e1iban \u00e1tmenetileg sz\u00fcnetel a szem\u00e9lyes \u00fcgyint\u00e9z\u00e9s, az egy\u00e9b \u00fcgyf\u00e9lszolg\u00e1lati csatorn\u00e1k - telefon, e-mail, posta - viszont el\u00e9rhet\u0151ek, a szervezet honlapj\u00e1n (www.kavk.hu) pedig folyamatosan friss\u00fcl\u0151 t\u00e1j\u00e9koztat\u00e1s olvashat\u00f3.\nForr\u00e1s: MTI\n\n"}]