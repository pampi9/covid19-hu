[{"date": "2020-03-18 18:13", "url": "https://koronavirus.gov.hu/cikkek/emmi-csaknem-kilencszaz-egeszsegugyi-onkentes-jelentkezett", "h1": "Emmi: csaknem kilencsz\u00e1z eg\u00e9szs\u00e9g\u00fcgyi \u00f6nk\u00e9ntes jelentkezett", "body": "\nK\u00e9t nap alatt rekordsz\u00e1m\u00fa, csaknem 900 eg\u00e9szs\u00e9g\u00fcgyi \u00f6nk\u00e9ntes jelentkezett az \u00faj koronav\u00edrus elleni k\u00fczdelemhez - t\u00e1j\u00e9koztatott az Emberi Er\u0151forr\u00e1sok Miniszt\u00e9riuma.\u00a0\n\nA t\u00e1rc\u00e1t vezet\u0151 K\u00e1sler Mikl\u00f3s h\u00e9tf\u0151n k\u00f6zz\u00e9tett felh\u00edv\u00e1sa nyom\u00e1n jelentkezett \u00f6nk\u00e9ntesek t\u00f6bbs\u00e9ge orvostan-, gy\u00f3gyszer\u00e9sz- \u00e9s fogorvoshallgat\u00f3, de v\u00e9gzett orvosok \u00e9s eg\u00e9szs\u00e9g\u00fcgyi szakdolgoz\u00f3k is jelent\u0151s sz\u00e1mban regisztr\u00e1ltak - \u00edrta k\u00f6zlem\u00e9ny\u00e9ben a miniszt\u00e9rium.\nA seg\u00edt\u0151k k\u00f6z\u00fcl \u00f6ten a Szent L\u00e1szl\u00f3 K\u00f3rh\u00e1zban, h\u00faszan a Nemzeti N\u00e9peg\u00e9szs\u00e9g\u00fcgyi K\u00f6zpontban l\u00e1tnak el adminisztrat\u00edv \u00e9s betegell\u00e1t\u00e1si feladatokat, f\u00e9lsz\u00e1zan pedig a j\u00e1rv\u00e1ny\u00fcgyi mintav\u00e9telekben seg\u00e9dkeznek majd.\nA ny\u00edlt level\u00e9ben a t\u00f6bbi k\u00f6z\u00f6tt a k\u00f6z\u00e9p- vagy fels\u0151fok\u00fa eg\u00e9szs\u00e9g\u00fcgyi k\u00e9pz\u00e9sben r\u00e9szvev\u0151kh\u00f6z, a rezidensekhez \u00e9s szakorvos-jel\u00f6ltekhez, valamint azokhoz az eg\u00e9szs\u00e9g\u00fcgyi szakemberekhez fordult, akik nem k\u00f6zfinansz\u00edrozott j\u00e1r\u00f3- vagy fekv\u0151beteg-ell\u00e1t\u00f3 int\u00e9zm\u00e9nyekben dolgoznak.\nA miniszter arra k\u00e9rte \u0151ket, hogy \u00f6nk\u00e9ntes munk\u00e1jukkal seg\u00edts\u00e9k a s\u00fcrg\u0151ss\u00e9gi betegell\u00e1t\u00e1sban, az alapell\u00e1t\u00e1sban dolgoz\u00f3kat. Tov\u00e1bb\u00e1 arra is, hogy helyettes\u00edts\u00e9k 65 feletti koll\u00e9g\u00e1ikat, hiszen \u0151k a koronav\u00edrus-j\u00e1rv\u00e1nyban fokozottan vesz\u00e9lyeztetettek.\nA k\u00f6zlem\u00e9ny szerint az emberi er\u0151forr\u00e1sok minisztere k\u00f6sz\u00f6net\u00e9t fejezte ki az \u00f6nk\u00e9ntes seg\u00edt\u0151knek.\n\nMTI 2020. m\u00e1rcius 18.\n\n"}]