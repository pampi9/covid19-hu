[{"date": "2020-03-25 17:08", "url": "https://koronavirus.gov.hu/cikkek/turisztikai-ugynokseg-kormany-fontos-lepeseket-tett-az-agazat-megsegiteseert", "h1": "Turisztikai \u00fcgyn\u00f6ks\u00e9g: a korm\u00e1ny fontos l\u00e9p\u00e9seket tett az \u00e1gazat megseg\u00edt\u00e9s\u00e9\u00e9rt", "body": "\nA korm\u00e1ny fontos l\u00e9p\u00e9seket tett a turisztikai \u00e1gazat megseg\u00edt\u00e9s\u00e9\u00e9rt, els\u0151k k\u00f6z\u00f6tt hozta meg azokat a d\u00f6nt\u00e9seket, amelyek hozz\u00e1j\u00e1rulnak a megmarad\u00e1shoz - k\u00f6z\u00f6lte a Magyar Turisztikai \u00fcgyn\u00f6ks\u00e9g.\n\nKit\u00e9rtek arra, hogy a bejelentett korm\u00e1nyzati int\u00e9zked\u00e9sek egyr\u00e9szt hozz\u00e1j\u00e1rulnak a turizmus-vend\u00e9gl\u00e1t\u00e1sban m\u0171k\u00f6d\u0151 v\u00e1llalkoz\u00e1sok \u00e9letben tart\u00e1s\u00e1hoz, m\u00e1sr\u00e9szt a munkahelyek megment\u00e9s\u00e9hez. A legfontosabb l\u00e9p\u00e9s a turisztikai szektor d\u00f6nt\u00e9shoz\u00f3i \u00e9let\u00e9ben most az, hogy ne k\u00fcldj\u00e9k el a munkav\u00e1llal\u00f3ikat, mert a helyzet javul\u00e1sa ut\u00e1n nem lesz kivel \u00fajj\u00e1\u00e9p\u00edteni a turizmust, ami a magyar turizmus sz\u00e1m\u00e1ra \u00f3ri\u00e1si h\u00e1tr\u00e1nyt okozhat. A korm\u00e1ny fontos l\u00e9p\u00e9seket tett az \u00e1gazat megseg\u00edt\u00e9s\u00e9\u00e9rt, els\u0151k k\u00f6z\u00f6tt hozta meg azokat a d\u00f6nt\u00e9seket, amelyek hozz\u00e1j\u00e1rulnak a megmarad\u00e1shoz. Ehhez a munkaad\u00f3knak \u00e9s a munkav\u00e1llal\u00f3knak is kell \u00e1ldozatot hozniuk, elbocs\u00e1t\u00e1sok helyett k\u00f6z\u00f6sen kell megold\u00e1st tal\u00e1lni a tov\u00e1bbi foglalkoztat\u00e1sra.\nMindezek mellett az MT\u00dc szerint az \u00f6nkorm\u00e1nyzatoknak is hozz\u00e1 kell j\u00e1rulniuk az \u00e1gazat megtart\u00e1s\u00e1hoz, f\u0151leg azut\u00e1n, hogy p\u00e9ld\u00e1ul Budapest \u00e9s a kiemelt turisztikai c\u00e9lpontok az elm\u00falt sikeres esztend\u0151kben jelent\u0151s bev\u00e9telre tettek szert a turizmusb\u00f3l, ez\u00e9rt javasolta az ipar\u0171z\u00e9si ad\u00f3 elenged\u00e9s\u00e9t az \u00e1gazat szerepl\u0151i eset\u00e9ben. Erre a h\u00e9tre a hazai sz\u00e1llod\u00e1k 95 sz\u00e1zal\u00e9ka \u00e1tmeneti \u00fczemsz\u00fcnetet rendelt el, mivel napr\u00f3l napra emelkedik a visszamond\u00e1sok \u00e9s ezzel p\u00e1rhuzamosan cs\u00f6kken a foglal\u00e1sok sz\u00e1ma - k\u00f6z\u00f6lte a Magyar Turisztikai \u00fcgyn\u00f6ks\u00e9g az MTI \u00e9rdekl\u0151d\u00e9s\u00e9re szerd\u00e1n.\nAz MT\u00dc a Nemzeti Adatszolg\u00e1ltat\u00f3 K\u00f6zponton kereszt\u00fcl online l\u00e1tja 1070 sz\u00e1lloda, 1700 panzi\u00f3, \u00e9s 27 000 mag\u00e1nsz\u00e1ll\u00e1shely adatait. Ennek alapj\u00e1n m\u00e1rcius els\u0151 het\u00e9ben m\u00e9g a sz\u00e1ll\u00e1shelyek t\u00f6lt\u00f6tts\u00e9ge 70 sz\u00e1zal\u00e9kos volt, a k\u00f6vetkez\u0151 h\u00e9ten 50 sz\u00e1zal\u00e9kos, m\u00e1rcius k\u00f6zep\u00e9n m\u00e1r 35 sz\u00e1zal\u00e9kos, Budapesten 11 sz\u00e1zal\u00e9kos, vid\u00e9ken 15 sz\u00e1zal\u00e9kos volt az \u00e1tlagos t\u00f6lt\u00f6tts\u00e9gi szint.\nMint \u00edrt\u00e1k, a f\u0151v\u00e1ros turizmusa az els\u0151 pillanatt\u00f3l kezdve \u00e9rz\u00e9kenyebben reag\u00e1lt a koronav\u00edrus terjed\u00e9s\u00e9re, hiszen t\u00f6bbs\u00e9g\u00e9ben k\u00fclf\u00f6ldi utaz\u00f3kkal telt meg a v\u00e1ros. A budapesti turizmus eset\u00e9ben c\u00e9l, hogy j\u00f6v\u0151 m\u00e1rciusra az \u00e1gazat ism\u00e9t azt a szintet \u00e9rje el, amelyet tavaly m\u00e1rciusban produk\u00e1lt. A nemzetk\u00f6zi tapasztalatok alapj\u00e1n legal\u00e1bb 10 h\u00f3nap kell ahhoz, ezt a szintet ism\u00e9t el\u00e9rje a magyar turizmus. Az MT\u00dc abban b\u00edzik, hogy j\u00faliust\u00f3l javulhat a helyzet \u00e9s a ny\u00e1ri id\u0151szakban a belf\u00f6ldi turizmus \u00fajraindulhat, de ez csak akkor siker\u00fclhet, ha addig nem k\u00fcldik el az \u00e1gazatban dolgoz\u00f3 munkav\u00e1llal\u00f3kat - hangs\u00falyozt\u00e1k. A turizmusban t\u00f6bb mint 400 ezer ember dolgozik, akiket a szektorban \u00e9s Magyarorsz\u00e1gon kell tartani. Az \u00e1tmeneti \u00fczemsz\u00fcnet ideje alatt sz\u00e1mos v\u00e1llalkoz\u00e1s fel\u00faj\u00edt\u00e1sokat hajt v\u00e9gre, vagy \u00e9ppen munkav\u00e1llal\u00f3i k\u00e9pz\u00e9seket tart, felk\u00e9sz\u00fclve az \u00fajraindul\u00e1sra \u00e9s az \u00fajb\u00f3li versenyre. A lakoss\u00e1g azzal tud seg\u00edteni, ha nem lemondj\u00e1k, hanem k\u00e9s\u0151bbre teszik belf\u00f6ldi foglal\u00e1saikat, illetve h\u00e1zhozsz\u00e1ll\u00edt\u00e1st rendelnek az \u00e9ttermekb\u0151l. A Magyar Turisztikai \u00dcgyn\u00f6ks\u00e9g egy\u00fcttm\u0171k\u00f6d\u00e9s\u00e9vel elindult a \"J\u00f3t ettem!\" kamp\u00e1ny, amellyel mindenkit arra biztatnak, hogy tov\u00e1bbra is fogyasszon az \u00e9ttermek k\u00edn\u00e1lat\u00e1b\u00f3l, ak\u00e1r elvitelre, ak\u00e1r h\u00e1zhozsz\u00e1ll\u00edt\u00e1ssal, ezzel is t\u00e1mogatva a vend\u00e9gl\u00e1t\u00e1sban dolgoz\u00f3kat. A talpon marad\u00e1s nem k\u00e9pzelhet\u0151 el valamennyi szerepl\u0151 \u00f6sszefog\u00e1sa n\u00e9lk\u00fcl, ehhez mindenki hozz\u00e1j\u00e1rul\u00e1sa sz\u00fcks\u00e9ges - \u00edrt\u00e1k.\nAz MT\u00dc a leghat\u00e9konyabb seg\u00edts\u00e9gny\u00fajt\u00e1st t\u00e1mogatva az \u00e1gazat szerepl\u0151inek egy k\u00e9rd\u0151\u00edvet juttatott el, amelyben v\u00e1rja a javaslatokat arra vonatkoz\u00f3an, hogy milyen tov\u00e1bbi korm\u00e1nyzati int\u00e9zked\u00e9sek lenn\u00e9nek sz\u00e1mukra a leghasznosabbak.\nAhogy cs\u00f6kken a koronav\u00edrus okozta megbeteged\u00e9sek sz\u00e1ma, a Magyar Turisztikai \u00dcgyn\u00f6ks\u00e9g elind\u00edtja a marketingaktivit\u00e1sokat, ehhez 20 milli\u00e1rd forintos forr\u00e1s rendelkez\u00e9sre \u00e1ll. Els\u0151 l\u00e9p\u00e9s a belf\u00f6ldi turizmus fellend\u00edt\u00e9se lesz, de p\u00e1rhuzamosan a k\u00fcld\u0151piac-csoportokra is elk\u00e9sz\u00fclnek az akci\u00f3tervek, ahonnan k\u00f6nnyebben visszacs\u00e1b\u00edthat\u00f3k a vend\u00e9gek, ilyenek p\u00e9ld\u00e1ul a szomsz\u00e9dos orsz\u00e1gokb\u00f3l \u00e9rkez\u0151 turist\u00e1k. Az \u00fajraindul\u00e1skor egy\u00fctt fognak a startvonalra \u00e1llni a konkurens Ausztri\u00e1val \u00e9s Csehorsz\u00e1ggal, c\u00e9l, hogy Magyarorsz\u00e1g az els\u0151k k\u00f6z\u00f6tt \u00e1ll\u00edtsa helyre a turizmus\u00e1t, de ehhez szakk\u00e9pzett munkaer\u0151re lesz sz\u00fcks\u00e9g - olvashat\u00f3 a k\u00f6zlem\u00e9nyben.\n\n\n"}]