[{"date": "2020-03-25 15:15", "url": "https://koronavirus.gov.hu/cikkek/koronavirus-fertozes-gyanujakor-haziorvos-mentot-kuldhet-hazhoz-mintavetelre", "h1": "Koronav\u00edrus-fert\u0151z\u00e9s gyan\u00fajakor a h\u00e1ziorvos ment\u0151t k\u00fcldhet a h\u00e1zhoz mintav\u00e9telre", "body": "\nA koronav\u00edrus-j\u00e1rv\u00e1nynak m\u00e1r abban a szakasz\u00e1ban tartunk, amikor b\u00e1rki \u00e9s b\u00e1rhol fert\u0151z\u00f6tt lehet. A\u00a0laborvizsg\u00e1lattal beazonos\u00edtott fert\u0151z\u00f6ttek sz\u00e1m\u00e1n\u00e1l j\u00f3val magasabb lehet a t\u00e9nyleges fert\u0151z\u00f6ttek sz\u00e1ma, mert a v\u00edrus m\u00e1r csoportos fert\u0151z\u00e9s \u00fatj\u00e1n terjed, b\u00e1rki \u00e1tadhatja b\u00e1rkinek. Sokan lesznek fert\u0151z\u00f6ttek, akiknek otthoni karant\u00e9nban kell maradnia,\u00a0 k\u00f3rh\u00e1zba csak a k\u00f3rh\u00e1zi ell\u00e1t\u00e1sra szorul\u00f3kat sz\u00e1ll\u00edtj\u00e1k a ment\u0151k.\u00a0 A j\u00e1rv\u00e1nyt teh\u00e1t a laborvizsg\u00e1lat sem tudja meg\u00e1ll\u00edtani, de ha a h\u00e1ziorvos egy\u00e9rtelm\u0171 sz\u00fcks\u00e9g\u00e9t l\u00e1tja annak,\u00a0 hogy\u00a0 laboreredm\u00e9nnyel\u00a0 er\u0151s\u00edtse meg gyan\u00faj\u00e1t, akkor mintav\u00e9telez\u00e9s c\u00e9lj\u00e1b\u00f3l a ment\u0151ket is kik\u00fcldheti a fert\u0151z\u00e9s-gyan\u00fas szem\u00e9ly otthon\u00e1hoz. \n\nEnnek is az a c\u00e9lja, hogy a j\u00e1rv\u00e1nyt lass\u00edtsuk, \u00e9s a koronav\u00edrus-gyan\u00fas szem\u00e9lyt szigor\u00faan otthon\u00e1ban tartsuk, m\u00e9g a mintav\u00e9tel miatt se kelljen neki sehov\u00e1 utaznia, semmilyen eg\u00e9szs\u00e9g\u00fcgyi int\u00e9zm\u00e9nyt felkeresnie.\u00a0 Az Orsz\u00e1gos Ment\u0151szolg\u00e1latn\u00e1l a mintav\u00e9telre\u00a0 k\u00fcl\u00f6n erre a c\u00e9lra kijel\u00f6lt egys\u00e9gek dolgoznak.\n\nA mintav\u00e9telt\u00a0 a fert\u0151z\u00e9sgyan\u00fas szem\u00e9ly telefonos kik\u00e9rdez\u00e9se ut\u00e1n a h\u00e1ziorvos rendeli el, lehet\u0151s\u00e9g szerint megyei tisztif\u0151orvosi konz\u00edlium ut\u00e1n. A vizsg\u00e1latot elrendelheti tov\u00e1bb\u00e1 infektol\u00f3gus vagy a Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal kiadott hat\u00e1rozat is. A ment\u0151k a megrendelt mintav\u00e9telt a \u00a0koronav\u00edrus-gyan\u00fas szem\u00e9ly el\u0151zetes telefonos \u00e9rtes\u00edt\u00e9s\u00e9t k\u00f6vet\u0151en annak otthon\u00e1ban v\u00e9gzik el. A ment\u0151k torok- \u00e9s orrgarat-v\u00e1lad\u00e9kb\u00f3l vesznek mint\u00e1t. A mintav\u00e9tel el\u0151tt legal\u00e1bb k\u00e9t \u00f3r\u00e1val tilos b\u00e1rmit is enni \u00e9s inni.\u00a0 \nA ment\u0151k a levett minta ter\u00fcletileg illet\u00e9kes laborhoz val\u00f3\u00a0 juttat\u00e1s\u00e1t is megszervezik. A laborvizsg\u00e1lat eredm\u00e9ny\u00e9r\u0151l a h\u00e1ziorvos kap \u00e9rtes\u00edt\u00e9st. A h\u00e1ziorvos\u00a0 ezek ut\u00e1n telefonon \u00e9rtes\u00edti a vizsg\u00e1lt szem\u00e9lyt, akinek a laborvizsg\u00e1lat eredm\u00e9ny\u00e9nek k\u00f6zl\u00e9s\u00e9ig otthon kell maradnia.\nAmennyiben a\u00a0 laborvizsg\u00e1lat eredm\u00e9nye szerint a szem\u00e9ly koronav\u00edrus-fert\u0151z\u00f6tt, de t\u00fcnetmentes vagy enyhe t\u00fcnetei vannak, akkor a j\u00e1rv\u00e1ny\u00fcgyi szab\u00e1lyoknak megfelel\u0151en otthoni karant\u00e9nban kell maradnia.\nHa a laborvizsg\u00e1lat meger\u0151s\u00edti, hogy a vizsg\u00e1lt szem\u00e9ly koronav\u00edrus-fert\u0151z\u00f6tt \u00e9s t\u00fcneteire, \u00e1llapot\u00e1ra val\u00f3 tekintettel k\u00f3rh\u00e1zi ell\u00e1t\u00e1st ig\u00e9nyel, akkor a ment\u0151k k\u00f3rh\u00e1zba sz\u00e1ll\u00edtj\u00e1k \u0151t, ahol megkap minden sz\u00fcks\u00e9ges ell\u00e1t\u00e1st.\nAz Orsz\u00e1gos Ment\u0151szolg\u00e1lat vide\u00f3ja a helysz\u00edni mintav\u00e9telr\u0151l\n\n\n"}]