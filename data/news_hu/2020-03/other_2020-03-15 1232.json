[{"date": "2020-03-15 12:32", "url": "https://koronavirus.gov.hu/cikkek/mav-hetfotol-elkezdodik-jarmuvek-teljes-fertotlenitese", "h1": "M\u00c1V: h\u00e9tf\u0151t\u0151l elkezd\u0151dik a j\u00e1rm\u0171vek teljes fert\u0151tlen\u00edt\u00e9se", "body": "\nTeljes fert\u0151tlen\u00edt\u00e9st vezet be a\u00a0M\u00c1V\u00a0a vas\u00fati \u00e9s H\u00c9V-szerelv\u00e9nyeken a koronav\u00edrus-j\u00e1rv\u00e1ny elleni v\u00e9dekez\u00e9s r\u00e9szek\u00e9nt - mondta a\u00a0M\u00c1V\u00a0Zrt. eln\u00f6k-vez\u00e9rigazgat\u00f3ja vas\u00e1rnap.\u00a0\n\nHomolya R\u00f3bert hozz\u00e1tette: \u00fagynevezett z\u00e1r\u00f3 fert\u0151tlen\u00edt\u00e9st fognak v\u00e9gezni a szerelv\u00e9nyeken, amely bakt\u00e9rium-, v\u00edrus- \u00e9s gombaellenes fert\u0151tlen\u00edt\u00e9st jelent, \u00e9s amely ut\u00e1n minden k\u00f3rokoz\u00f3 elpusztul a j\u00e1rm\u0171veken.\nIlyen jelleg\u0171 fert\u0151tlen\u00edt\u00e9st el\u0151sz\u00f6r a nemzetk\u00f6zi vonalakon alkalmaztak, de ezek sz\u00e1ma egyre cs\u00f6kken, \u00edgy most lehet\u0151s\u00e9g ny\u00edlik a belf\u00f6ldi j\u00e1ratok szerelv\u00e9nyeinek teljes fert\u0151tlen\u00edt\u00e9s\u00e9re is - ismertette.\nH\u00e9tf\u0151t\u0151l a legnagyobb forgalm\u00fa - vagyis els\u0151sorban a budapesti el\u0151v\u00e1rosi k\u00f6zleked\u00e9sben \u00e9rintett - j\u00e1rm\u0171veken kezdik a teljes fert\u0151tlen\u00edt\u00e9st, de az kiterjed a H\u00c9V-ekre \u00e9s az alacsonyabb forgalm\u00fa vonalak j\u00e1rm\u0171veire is. Az int\u00e9zked\u00e9s t\u00f6bb sz\u00e1z j\u00e1rm\u0171vet \u00e9rint, \u00e9s a tervek szerint j\u00f6v\u0151 h\u00e9t v\u00e9g\u00e9re m\u00e1r folyamatos lesz a j\u00e1rm\u0171vek ilyen t\u00edpus\u00fa fert\u0151tlen\u00edt\u00e9se.\u00a0\u00a0\nHomolya R\u00f3bert hozz\u00e1tette: ugyancsak h\u00e9tf\u0151t\u0151l a legnagyobb forgalm\u00fa budapesti \u00e9s vid\u00e9ki p\u00e1lyaudvarokon, meg\u00e1ll\u00f3helyeken az utaz\u00f3k\u00f6z\u00f6ns\u00e9gnek is biztos\u00edtanak k\u00e9zfert\u0151tlen\u00edt\u0151 lehet\u0151s\u00e9get.\nAz eln\u00f6k-vez\u00e9rigazgat\u00f3 felid\u00e9zte: kor\u00e1bban m\u00e1r t\u00f6bb sz\u00e1z \u00e9rint\u00e9smentes k\u00e9zfert\u0151tlen\u00edt\u0151-adagol\u00f3t osztottak sz\u00e9t az \u00fczemi ter\u00fcleteken, k\u00e9zfert\u0151tlen\u00edt\u0151ket, sz\u00e1jmaszkokat, gumikeszty\u0171ket osztottak a v\u00edrus terjed\u00e9s\u00e9nek legink\u00e1bb kitett munkak\u00f6r\u00f6kben dolgoz\u00f3knak - p\u00e9ld\u00e1ul a jegyp\u00e9nzt\u00e1rosoknak, kalauzoknak. A vas\u00fatt\u00e1rsas\u00e1g a p\u00e1lyaudvarokat, szerelv\u00e9nyeket, \u00fczemi ter\u00fcleteket v\u00edrusellenes takar\u00edt\u00f3szerekkel takar\u00edtja.\n\n\nMTI 2020. m\u00e1rcius 15.\n\n"}]