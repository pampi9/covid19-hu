[{"date": "2020-03-11 16:12", "url": "https://koronavirus.gov.hu/cikkek/emmi-gyakorlati-tanacsok-bolcsodek-ovodak-es-szocialis-intezmenyek-szamara", "h1": "EMMI: Gyakorlati tan\u00e1csok b\u00f6lcs\u0151d\u00e9k, \u00f3vod\u00e1k \u00e9s szoci\u00e1lis int\u00e9zm\u00e9nyek sz\u00e1m\u00e1ra", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont a koronav\u00edrus-fert\u0151z\u00e9s terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben 18 pontban \u00f6sszegy\u0171jt\u00f6tt tan\u00e1csokat tett k\u00f6zz\u00e9 a legkisebbek, a b\u00f6lcs\u0151d\u00e9sek \u00e9s az \u00f3vod\u00e1sok gondoz\u00f3i \u00e9s sz\u00fclei, valamint a szoci\u00e1lis int\u00e9zm\u00e9nyekben lak\u00f3k sz\u00e1m\u00e1ra.\n\nAz \u00faj koronav\u00edrus-fert\u0151z\u00e9s t\u00fcnete l\u00e1z, sz\u00e1raz k\u00f6h\u00f6g\u00e9s, l\u00e9gz\u00e9si neh\u00e9zs\u00e9g, lappang\u00e1si ideje legfeljebb 2-12 nap, \u00e1tlagosan 5-6 nap. A fert\u0151z\u00e9s emberr\u0151l-emberre jellemz\u0151en cseppfert\u0151z\u00e9ssel \u00e9s a fert\u0151z\u00f6tt v\u00e1lad\u00e9kokkal, direkt vagy indirekt kontaktussal t\u00f6rt\u00e9nik, amely z\u00e1rt t\u00e9rben gyorsabban megt\u00f6rt\u00e9nhet, ez\u00e9rt fontos, hogy fokozottan figyelj\u00fcnk a szem\u00e9lyi higi\u00e9n\u00e9re \u00e9s a helyis\u00e9gek gyakori szell\u0151ztet\u00e9s\u00e9re.\nA fert\u0151z\u00e9s megel\u0151z\u00e9s\u00e9nek legfontosabb m\u00f3dja a gyakori, szappanos k\u00e9zmos\u00e1s. Aj\u00e1nlott a fert\u0151tlen\u00edt\u0151 hat\u00e1s\u00fa foly\u00e9kony szappan, mert ennek alkalmaz\u00e1s\u00e1val egy f\u00e1zisban v\u00e9gezhet\u0151 el a k\u00e9ztiszt\u00edt\u00e1s \u00e9s a k\u00e9zfert\u0151tlen\u00edt\u00e9s.\n\nA legkisebbeknek is meg kell tan\u00edtani, hogy pap\u00edr zsebkend\u0151be k\u00f6h\u00f6gjenek, a haszn\u00e1lt zsebkend\u0151t pedig egy\u00fctt dobjuk ki.\nAz int\u00e9zm\u00e9nyek vezet\u0151inek gondoskodniuk kell a k\u00f6z\u00f6ss\u00e9gi t\u00e9rbe kihelyezett \u00e9rint\u00e9s n\u00e9lk\u00fcl haszn\u00e1lhat\u00f3, alkoholos k\u00e9zfert\u0151tlen\u00edt\u0151szer adagol\u00f3kr\u00f3l, \u00e9s ezek haszn\u00e1lat\u00e1ra meg kell tan\u00edtani a gyerekeket is.\nKiemelten fontos, hogy a legkisebbek \u00e9s a legid\u0151sebbek int\u00e9zm\u00e9nyeiben is napj\u00e1ban t\u00f6bbsz\u00f6r fert\u0151tlen\u00edts\u00e9k azokat a fel\u00fcleteket, melyeket k\u00e9zzel gyakran \u00e9rintenek (ilyenek pl. az ajt\u00f3kilincsek, korl\u00e1tok, villanykapcsol\u00f3k stb.) Ezeknek a fel\u00fcleteknek a fert\u0151tlen\u00edt\u00e9s\u00e9re az alkohol b\u00e1zis\u00fa gyorsfert\u0151tlen\u00edt\u0151k, illetve a fert\u0151tlen\u00edt\u0151 kend\u0151k alkalmazhat\u00f3ak.\nAmennyiben egy gyerekn\u00e9l vagy gondozottn\u00e1l l\u00e9g\u00fati fert\u0151z\u00e9s t\u00fcneteit \u00e9szlelik, halad\u00e9ktalanul el kell \u0151t k\u00fcl\u00f6n\u00edteni, egy\u00fattal \u00e9rtes\u00edteni kell az int\u00e9zm\u00e9ny orvos\u00e1t, aki az el\u0151\u00edrt \u00e9s \u00e1ltala ismert elj\u00e1r\u00e1srend szerint d\u00f6nt a tov\u00e1bbi teend\u0151kr\u0151l.\nHa az int\u00e9zm\u00e9nyben fert\u0151z\u00f6tt szem\u00e9lyt azonos\u00edtanak, akkor a k\u00f6z\u00f6ss\u00e9g z\u00e1rt jellege miatt fenn\u00e1ll a dolgoz\u00f3k \u00e9s a t\u00f6bbi gondozott fert\u0151z\u0151d\u00e9s\u00e9nek kock\u00e1zata is, ez\u00e9rt a j\u00e1rv\u00e1ny\u00fcgyi vizsg\u00e1lat r\u00e1juk is kiterjed.\nA j\u00f3 tan\u00e1csok b\u0151vebben el\u00e9rhet\u0151k a https://www.nnk.gov.hu/index.php/lakossagi-tajekoztatok/koronavirus/536-gyakorlati-tanacsok-koronavirussal-kapcsolatban-ovodak-bolcsodek-reszere \u00e9s a https://www.nnk.gov.hu/index.php/lakossagi-tajekoztatok/koronavirus/537-gyakorlati-tanacsok-koronavirussal-kapcsolatban-szocialis-intezmenyek-reszere linkeken.\n\n"}]