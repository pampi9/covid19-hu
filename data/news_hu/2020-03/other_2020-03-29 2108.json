[{"date": "2020-03-29 21:08", "url": "https://koronavirus.gov.hu/cikkek/itm-magyarorszagon-nincs-es-nem-lesz-aruhiany", "h1": "ITM: Magyarorsz\u00e1gon nincs \u00e9s nem is lesz \u00e1ruhi\u00e1ny", "body": "\nMagyarorsz\u00e1gon a koronav\u00edrus-j\u00e1rv\u00e1ny ellen\u00e9re nincs \u00e1ruhi\u00e1ny \u00e9s ez a k\u00f6vetkez\u0151 h\u00f3napokban is \u00edgy lesz - fejtette ki Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1llamtitk\u00e1ra.\n\nAz elm\u00falt hetekben egyes boltokban lehetett l\u00e1tni \u00fcres polcokat, de ez csak az\u00e9rt volt, mert sokan \"besp\u00e1jzoltak\", a szok\u00e1sos mennyis\u00e9g sokszoros\u00e1t v\u00e1s\u00e1rolt\u00e1k meg, de a fuvaroz\u00f3k, keresked\u0151k megfesz\u00edtett munk\u00e1j\u00e1nak k\u00f6sz\u00f6nhet\u0151en siker\u00fclt p\u00f3tolni ezt az \u00e1rumennyis\u00e9get. Ebben a szektorban az ell\u00e1t\u00e1s biztons\u00e1ga \u00e9rdek\u00e9ben egyszer\u0171s\u00f6dtek bizonyos rendelkez\u00e9sek, \u00edgy p\u00e9ld\u00e1ul a h\u00e1zhoz sz\u00e1ll\u00edt\u00e1s \u00e9s a foglalkoztat\u00e1s, az \u00faj munkaer\u0151 felv\u00e9tel\u00e9nek szab\u00e1lyai - mondta az \u00e1llamtitk\u00e1r.\nA kij\u00e1r\u00e1si korl\u00e1toz\u00e1ssal \u00f6sszhangban m\u00f3dosulnak a helyk\u00f6zi k\u00f6zleked\u00e9si menetrendek. A helyk\u00f6zi k\u00f6zszolg\u00e1ltat\u00f3k h\u00e9tk\u00f6znap a tan\u00edt\u00e1si sz\u00fcnetben \u00e9rv\u00e9nyes menetrend szerint k\u00f6zlekednek, szombaton \u00e9s vas\u00e1rnap pedig a szok\u00e1sos h\u00e9tv\u00e9gi k\u00f6zleked\u00e9si rend lesz \u00e9letben.\n\u00a0Az \u00e1llamtitk\u00e1r arra k\u00e9rt mindenkit, hogy csak akkor haszn\u00e1lja a k\u00f6z\u00f6ss\u00e9gi k\u00f6zleked\u00e9st, amikor felt\u00e9tlen\u00fcl sz\u00fcks\u00e9ges, p\u00e9ld\u00e1ul munk\u00e1ba j\u00e1r\u00e1shoz.\n\u00a0Az eg\u00e9szs\u00e9g\u00fcgyi dolgoz\u00f3k ingyen utazhatnak a helyk\u00f6zi k\u00f6z\u00f6ss\u00e9gi k\u00f6zleked\u00e9sben, a M\u00c1V, a GYSEV \u00e9s a Vol\u00e1n j\u00e1ratain, \u00e9s a korm\u00e1ny arra k\u00e9ri a polg\u00e1rmestereket, hogy a helyi k\u00f6zleked\u00e9sben is biztos\u00edtsanak hasonl\u00f3 kedvezm\u00e9nyeket.\n\nMTI\n\u00a0\n\n"}]