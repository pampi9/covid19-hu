[{"date": "2020-03-04 17:30", "url": "https://koronavirus.gov.hu/cikkek/zajlik-jarvanyugyi-vizsgalat-kulfoldi-diaklanyok-ugyeben", "h1": "Zajlik a j\u00e1rv\u00e1ny\u00fcgyi vizsg\u00e1lat a k\u00fclf\u00f6ldi di\u00e1kl\u00e1nyok \u00fcgy\u00e9ben", "body": "\nZajlik a j\u00e1rv\u00e1ny\u00fcgyi vizsg\u00e1lat \u00e9s a kontaktkutat\u00e1s a koronav\u00edrussal fert\u0151z\u00f6tt, Magyarorsz\u00e1gr\u00f3l Pr\u00e1g\u00e1ba tov\u00e1bb utaz\u00f3 k\u00fclf\u00f6ldi di\u00e1kl\u00e1nyok \u00fcgy\u00e9ben - k\u00f6z\u00f6lte az orsz\u00e1gos tisztif\u0151orvos szerd\u00e1n, budapesti sajt\u00f3t\u00e1j\u00e9koztat\u00f3n.\nM\u00fcller Cec\u00edlia elmondta, a szakemberek folyamatosan t\u00e9rk\u00e9pezik fel azokat a helyeket, j\u00e1rm\u0171veket, ahol a l\u00e1nyok megfordultak \u00e9s utaztak. M\u00e1ra sz\u00e1mos adatot \u00e9s t\u00e9nyt felt\u00e1rtak.\nK\u00f6z\u00f6lte, n\u00e9gy bar\u00e1tn\u0151 \u00e9rkezett Budapestre B\u00e9csb\u0151l a Flixbus j\u00e1rat\u00e1val febru\u00e1r 26-\u00e1n. Mostanra felder\u00edtett\u00e9k, hogy a buszon h\u00e1nyan utaztak, de tov\u00e1bbi vizsg\u00e1latot ig\u00e9nyel, hogy a l\u00e1nyok hol \u00fcltek, kik \u00fcltek k\u00f6zvetlen\u00fcl el\u0151tt\u00fck \u00e9s m\u00f6g\u00f6tt\u00fck.\nA n\u00e9gy l\u00e1ny k\u00f6z\u00fcl h\u00e1rom megbetegedett, egyik\u00fck m\u00e9g Budapestr\u0151l visszautazott Mil\u00e1n\u00f3ba, ahonnan haza akart t\u00e9rni az Egyes\u00fclt \u00c1llamokba. \u0150 D\u00e1ni\u00e1ban lett beteg, most ott kezelik k\u00f3rh\u00e1zban.\nA k\u00e9t l\u00e1ny - aki k\u00e9t napot t\u00f6lt\u00f6tt Budapesten - Airbnb-rendszeren kereszt\u00fcl foglalt itt sz\u00e1ll\u00e1st, a b\u00e9rbead\u00f3val nem tal\u00e1lkoztak. A szakemberek besz\u00e9ltek a lak\u00e1s kiad\u00f3j\u00e1val, aki elmondta, a szok\u00e1sos alapos takar\u00edt\u00e1st v\u00e9gzett a l\u00e1nyok t\u00e1voz\u00e1sa ut\u00e1n. Ezt a szakemberek ellen\u0151rizt\u00e9k, tov\u00e1bb\u00e1 fert\u0151tlen\u00edtett\u00e9k a lifteket \u00e9s minden olyan fel\u00fcletet, amelyet a l\u00e1nyok megfoghattak.\nM\u00fcller Cec\u00edlia elmondta, a l\u00e1nyok az ittl\u00e9t\u00fck alatt t\u00f6bb helyen megfordultak, gyalogosan k\u00f6zlekedtek, bet\u00e9rtek egy romkocsm\u00e1ba, egy palacsint\u00e1z\u00f3ba, egy gy\u00f3gyszert\u00e1rba is, \u00e9s egy \u00f3r\u00e1t t\u00f6lt\u00f6ttek a Sz\u00e9chenyi f\u00fcrd\u0151ben.\nA szakemberek a f\u00fcrd\u0151 vezet\u0151s\u00e9g\u00e9vel is felvett\u00e9k a kapcsolatot, de onnan is megnyugtat\u00f3 v\u00e1laszokat kaptak a fert\u0151tlen\u00edt\u00e9st illet\u0151en, mert a f\u00fcrd\u0151 az eset el\u0151tt egy h\u00e9ttel m\u00f3dos\u00edtotta az erre vonatkoz\u00f3 elj\u00e1r\u00e1srendj\u00e9t. N\u00f6velt\u00e9k az \u00fasz\u00f3mendenc\u00e9s vizek kl\u00f3rtartalm\u00e1t, \u00edgy a v\u00edz nem fert\u0151zhet, a 33-36 fokos gy\u00f3gyv\u00edzben pedig szint\u00e9n elpusztul a v\u00edrus - mondta M\u00fcller Cec\u00edlia.\nKider\u00edtett\u00e9k azt is, hogy a l\u00e1nyok \u00e9tteremben nem j\u00e1rtak, az \u00e9telt h\u00e1zhoz sz\u00e1ll\u00edtva k\u00e9rt\u00e9k.\nJelezte, a cseh hat\u00f3s\u00e1gok minden utast \u00e9rtes\u00edtettek, tudhat\u00f3, hogy az \u00fat B\u00e9csb\u0151l Budapestig k\u00e9t \u00e9s f\u00e9l \u00f3ra volt, meg\u00e1ll\u00f3k n\u00e9lk\u00fcl. Az is kider\u00fclt, hogy a Budapest-Br\u00fcnn j\u00e1raton k\u00e9t magyar \u00e1llampolg\u00e1r utazott.\nM\u00fcller Cec\u00edlia k\u00f6z\u00f6lte, eddig 230 laborat\u00f3riumi vizsg\u00e1latot v\u00e9geztek, mindegyik negat\u00edv lett, \u00edgy Magyarorsz\u00e1gon tov\u00e1bbra sincs igazolt fert\u0151z\u00f6tt.\nBesz\u00e1molt arr\u00f3l, hogy a ment\u0151szolg\u00e1lat minden megy\u00e9ben tov\u00e1bbi egy g\u00e9pkocsit \u00e1ll\u00edtott szolg\u00e1latba. Ezek a koronav\u00edrus-gyan\u00faval jelentkez\u0151ket viszik k\u00f3rh\u00e1zba \u00e9s nem vesznek r\u00e9szt a szok\u00e1sos feladatokban; ha nem s\u00falyos esetr\u0151l van sz\u00f3, akkor k\u00e9t \u00f3r\u00e1n bel\u00fcl \u00e9rnek a telefon\u00e1l\u00f3\u00e9rt.\n Menczer Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra ismertette: a vil\u00e1g \u00f6t orsz\u00e1g\u00e1ban 12 magyar van karant\u00e9n alatt. Nem z\u00e1rhat\u00f3 ki, hogy Magyarorsz\u00e1gon is megjelenik a v\u00edrus, vagyis \"akkor j\u00e1runk el felel\u0151ss\u00e9ggel, ha sz\u00e1molunk ezzel a lehet\u0151s\u00e9ggel\" - mondta.\nAz \u00e9szak-olaszorsz\u00e1gi Lomardi\u00e1ban karant\u00e9nban rekedt magyar kamionsof\u0151r j\u00f3l van, elk\u00e9pzelhet\u0151, hogy m\u00e1rcius 12-\u00e9n elhagyhatja a t\u00e9rs\u00e9get.\n A Spanyolorsz\u00e1gban karant\u00e9n al\u00e1 helyezett sz\u00e1llod\u00e1ban \u00f6t magyar van: egy kisgyermekes csal\u00e1d \u00e9s egy id\u0151s p\u00e1r. \u0150k az elm\u00falt h\u00e9tv\u00e9g\u00e9n utaztak volna haza, az id\u0151s h\u00e1zasp\u00e1rnak a helysz\u00ednen jelen l\u00e9v\u0151 konzulok biztos\u00edtott\u00e1k a gy\u00f3gyszereket. Elk\u00e9pzelhet\u0151nek nevezte az \u00e1llamtitk\u00e1r, hogy a tenerifei sz\u00e1llod\u00e1ban elrendelt karant\u00e9nt a spanyol hat\u00f3s\u00e1gok el\u0151bb feloldj\u00e1k.\nA n\u00e9metorsz\u00e1gi T\u00fcbingenben karant\u00e9nban l\u00e9v\u0151, ott tanul\u00f3 magyar jog\u00e1szhallgat\u00f3 n\u0151 j\u00f3l van, a stuttgarti f\u0151konzul\u00e1tus napi kapcsolatban van vele. Ha tov\u00e1bbra is t\u00fcnetmentes, akkor el\u0151rel\u00e1that\u00f3lag m\u00e1rcius 10-11-\u00e9n hagyhatja el koll\u00e9giumi sz\u00e1ll\u00e1s\u00e1t.\nMenczer Tam\u00e1s besz\u00e1molt arr\u00f3l is, hogy a Diamond Princess nev\u0171 \u00f3ce\u00e1nj\u00e1r\u00f3n dolgoz\u00f3 h\u00e1rom magyar k\u00f6z\u00fcl kor\u00e1bban egy embern\u00e9l diagnosztiz\u00e1ltak koronv\u00edrus-fert\u0151z\u00e9st, \u0151 t\u00fcnetmentes \u00e9s j\u00f3l \u00e9rzi mag\u00e1t, egy jap\u00e1n k\u00f3rh\u00e1zban van. K\u00e9t magyar t\u00e1rsa egy karant\u00e9nsz\u00e1ll\u00e1son tart\u00f3zkodik, \u0151k is j\u00f3l vannak.\nK\u00edn\u00e1ban a konzuli regisztr\u00e1ci\u00f3 szerint 179 magyar tart\u00f3zkodik, k\u00f6z\u00fcl\u00fck a legfert\u0151z\u00f6ttebb \u00f6t tartom\u00e1nyban 20, Hupej tartom\u00e1nyban 2, mindannyian j\u00f3l vannak.\n A Koreai K\u00f6zt\u00e1rsas\u00e1gban 36 magyar tart\u00f3zkodik a konzuli adatok szerint, mindannyian j\u00f3l vannak.\nMenczer Tam\u00e1s jelezte, folyamatosan figyelik az ir\u00e1ni fejlem\u00e9nyeket is. A k\u00e9t orsz\u00e1g k\u00f6z\u00f6tt k\u00f6zvetlen rep\u00fcl\u0151j\u00e1rat nincs, \u00edgy ha tudom\u00e1sukra jut, hogy egy magyar onnan szeretne hazaj\u00f6nni, \u00e9rtes\u00edtik a rep\u00fcl\u0151teret a sz\u00fcks\u00e9ges vizsg\u00e1latok elv\u00e9gz\u00e9se \u00e9rdek\u00e9ben.\n Lakatos Tibor, az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je elmondta, a fert\u0151z\u00f6ttek sz\u00e1ma vil\u00e1gszerte 93 455, Eur\u00f3p\u00e1ban 3403. A hal\u00e1los \u00e1ldozatok sz\u00e1ma 3598, ebb\u0151l Eur\u00f3p\u00e1ban 85. A betegs\u00e9gb\u0151l 50 743 ember \u00e9p\u00fclt fel, Eur\u00f3p\u00e1ban 205.\n Folyamatos a k\u00f6z\u00fati \u00e9s a l\u00e9giforgalmi eg\u00e9szs\u00e9g\u00fcgyi ellen\u0151rz\u00e9s is, eddig 413, illetve 5405 ilyen vizsg\u00e1lat zajlott. A k\u00e9t z\u00f6ldsz\u00e1mra szerda 12 \u00f3r\u00e1ig 2347 h\u00edv\u00e1s \u00e9rkezett.\n Lakatos Tibor k\u00f6z\u00f6lte: szerd\u00e1n megkezdte m\u0171k\u00f6d\u00e9s\u00e9t az operat\u00edv t\u00f6rzs \u00e1ltal \u00e9letre h\u00edvott honlap, amely \u00f6sszefoglalja a koronav\u00edrussal kapcsolatos inform\u00e1ci\u00f3kat, teend\u0151ket.\n Kit\u00e9rt arra, hogy minden olyan jogs\u00e9rt\u00e9st szankcion\u00e1lnak, amely a j\u00e1rv\u00e1nnyal kapcsolatos haszonszerz\u00e9sre vagy az emberek megt\u00e9veszt\u00e9s\u00e9re ir\u00e1nyul. A Nemzeti Nyomoz\u00f3 Iroda n\u00e9gy ilyen esetben ind\u00edtott b\u00fcntet\u0151elj\u00e1r\u00e1st.\n Jelezte azt is, 28 olyan h\u00edroldalt tal\u00e1ltak, amelynek \u00edr\u00e1sai kimer\u00edtik a k\u00f6zvesz\u00e9llyel fenyeget\u00e9st, erre vonatkoz\u00f3an tov\u00e1bbi vizsg\u00e1latok sz\u00fcks\u00e9gesek.\n Azt mondta, sajn\u00e1latosan t\u00f6bb \"komolynak sz\u00e1m\u00edt\u00f3\" h\u00edrport\u00e1l is \u00e1tvesz olyan h\u00edreket, amelyek t\u00e9ved\u00e9sen alapulnak. Arra k\u00e9rt mindenkit, csak ellen\u0151rz\u00f6tt inform\u00e1ci\u00f3t osszon meg.\n\n"}]