[{"date": "2020-03-09 17:35", "url": "https://koronavirus.gov.hu/cikkek/beutazasi-tilalom-az-iraniaknak-es-kitoloncolas-ha-nem-mukodnek-egyutt", "h1": "Beutaz\u00e1si tilalom az ir\u00e1niaknak, \u00e9s kitoloncol\u00e1s, ha nem m\u0171k\u00f6dnek egy\u00fctt", "body": "\nAz Operat\u00edv T\u00f6rzs beutaz\u00e1si tilalmat jelentett be az ir\u00e1niaknak \u00e9s arra is felh\u00edvta a figyelmet, hogy azok az ir\u00e1ni szem\u00e9lyek, akik nem m\u0171k\u00f6dnek egy\u00fctt a j\u00e1rv\u00e1ny\u00fcgyi hat\u00f3s\u00e1ggal, \u00e9s nem tartj\u00e1k be a j\u00e1rv\u00e1ny\u00fcgyi int\u00e9zked\u00e9seket, ak\u00e1r idegenrend\u00e9szeti \u0151rizetbe vehet\u0151k \u00e9s kiutas\u00edthat\u00f3k az orsz\u00e1gb\u00f3l.\n\nA D\u00e9l-Pesti Centrumk\u00f3rh\u00e1zban elk\u00fcl\u00f6n\u00edtett ir\u00e1ni egyetemist\u00e1k k\u00f6z\u00fcl ketten tov\u00e1bbra sem hajland\u00f3k egy\u00fcttm\u0171k\u00f6dni a karant\u00e9nszab\u00e1lyok betart\u00e1s\u00e1ban - k\u00f6z\u00f6lte az operat\u00edv t\u00f6rzs h\u00e9tf\u0151i budapesti \u00fcl\u00e9se ut\u00e1ni sajt\u00f3t\u00e1j\u00e9koztat\u00f3n a t\u00f6rzs vezet\u0151je. Lakatos Tibor ismertette: az egyetemist\u00e1k \u00e9jszaka \u00e9s nap k\u00f6zben is \"nem megengedhet\u0151 magatart\u00e1st tan\u00fas\u00edtottak\", megpr\u00f3b\u00e1lt\u00e1k kij\u00e1tszani a karant\u00e9n szab\u00e1lyait. Jelenleg is rend\u0151r\u00f6k jelenl\u00e9t\u00e9vel tartj\u00e1k fenn a biztons\u00e1gos elk\u00fcl\u00f6n\u00edt\u00e9st a Szent L\u00e1szl\u00f3-k\u00f3rh\u00e1zban - hangs\u00falyozta.\nK\u00e9rd\u00e9sre v\u00e1laszolva Lakatos Tibor elmondta, hogy a k\u00e9t ir\u00e1ni di\u00e1k nem m\u0171k\u00f6d\u00f6tt egy\u00fctt az eg\u00e9szs\u00e9g\u00fcgyi szem\u00e9lyzettel \u00e9s sz\u00e9keket dob\u00e1lt ki a k\u00f3rteremb\u0151l.\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) \u00fagy d\u00f6nt\u00f6tt, hogy az ir\u00e1ni \u00e1llampolg\u00e1roknak kiadott, de m\u00e9g fel nem haszn\u00e1lt v\u00edzummal sem lehet beutazni Magyarorsz\u00e1gra - jelentette be az operat\u00edv t\u00f6rzs vezet\u0151je.\n\n"}]