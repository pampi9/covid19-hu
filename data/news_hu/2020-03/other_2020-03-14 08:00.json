[{"date": "2020-03-14 08:00", "url": "https://koronavirus.gov.hu/cikkek/penzugyminiszterium-nagy-karokat-okozhat-virus-magyarorszagnak", "h1": "P\u00e9nz\u00fcgyminiszt\u00e9rium: Nagy k\u00e1rokat okozhat a v\u00edrus Magyarorsz\u00e1gnak", "body": "\nKomoly hat\u00e1st gyakorolhat a koronav\u00edrus miatt kialakul\u00f3 vil\u00e1gv\u00e1ls\u00e1g a magyar gazdas\u00e1gra. Ha a k\u00f3r hossz\u00fa ideig blokkolja a nemzetk\u00f6zi ipari, kereskedelmi folyamatokat, ak\u00e1r gazdas\u00e1gi visszaes\u00e9s is bek\u00f6vetkezhet idehaza - mondta a Magyar Nemzetnek a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\n\"A nemzetk\u00f6zi szervezetek el\u0151rejelz\u00e9sei alapj\u00e1n a szakt\u00e1rca sz\u00e1m\u00edt\u00e1sokat v\u00e9gzett arr\u00f3l, mik\u00e9ppen \u00e9rinthetik Magyarorsz\u00e1got a glob\u00e1lis koronav\u00edrus-j\u00e1rv\u00e1ny hat\u00e1sai\" - id\u00e9zi a lap szombati sz\u00e1ma T\u00e1llai Andr\u00e1st, aki hozz\u00e1tette: a sz\u00e1mok jelenleg azt mutatj\u00e1k, hogy a legkedvez\u0151bb felt\u00e9telekn\u00e9l a magyar gazdas\u00e1g 3,7 sz\u00e1zal\u00e9kkal n\u00f6vekedhet 2020-ban, a legrosszabb helyzetet v\u00e1zol\u00f3 forgat\u00f3k\u00f6nyv szerint viszont ak\u00e1r 0,3 sz\u00e1zal\u00e9kos visszaes\u00e9s is elk\u00e9pzelhet\u0151. Ut\u00f3bbi igen m\u00e9ly v\u00e1ls\u00e1got felt\u00e9telez, olyat, amikor a vil\u00e1ggazdas\u00e1g legfeljebb stagn\u00e1l, az Eur\u00f3pai Uni\u00f3 gazdas\u00e1ga pedig 2,5 sz\u00e1zal\u00e9k k\u00f6r\u00fcli m\u00e9rt\u00e9kben zsugorodik.\nA lehets\u00e9ges hat\u00e1sokr\u00f3l besz\u00e9lve az \u00e1llamtitk\u00e1r kiemelte, hogy most a magyar gazdas\u00e1g kimagasl\u00f3an jobb helyzetben van, mint a legut\u00f3bbi, 2008-as glob\u00e1lis kr\u00edzis idej\u00e9n. A magyar volt az ut\u00f3bbi id\u0151ben az uni\u00f3 egyik legjobban teljes\u00edt\u0151 gazdas\u00e1ga, a korm\u00e1nynak r\u00e1ad\u00e1sul jelenleg is van n\u00e9mi mozg\u00e1stere, \u00edgy m\u00e1r k\u00e9sz\u00fclnek gazdas\u00e1gv\u00e9delmi int\u00e9zked\u00e9sek.\nArra a k\u00e9rd\u00e9sre, hogy ezeket mikor jelenthetik be, az \u00e1llamtitk\u00e1r azt v\u00e1laszolta: a kabinet minden l\u00e9p\u00e9st a j\u00e1rv\u00e1ny hat\u00e1sainak figyelembev\u00e9tel\u00e9vel tesz meg.\n\n\n"}]