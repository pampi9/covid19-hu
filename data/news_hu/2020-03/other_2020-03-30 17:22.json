[{"date": "2020-03-30 17:22", "url": "https://koronavirus.gov.hu/cikkek/elnoki-nyilatkozat-koronavirus-elleni-vedekezesrol-szolo-torvenyrol-dokumentum", "h1": "Eln\u00f6ki nyilatkozat a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyr\u0151l - DOKUMENTUM", "body": "\nA mai napon az Orsz\u00e1ggy\u0171l\u00e9s s\u00fcrg\u0151s elj\u00e1r\u00e1s keret\u00e9ben elfogadta a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot. A t\u00f6rv\u00e9ny megfelel az Alapt\u00f6rv\u00e9ny el\u0151\u00edr\u00e1sainak, nemzetk\u00f6zi szerz\u0151d\u00e9sbe nem \u00fctk\u00f6zik, vele szemben megalapozott alkotm\u00e1nyos agg\u00e1ly nem t\u00e1maszthat\u00f3. Ez\u00e9rt a mai napon elrendeltem a t\u00f6rv\u00e9ny kihirdet\u00e9s\u00e9t.\n\nA koronav\u00edrus elleni v\u00e9dekez\u00e9sr\u0151l, a j\u00e1rv\u00e1ny megf\u00e9kez\u00e9s\u00e9r\u0151l alapos vit\u00e1t folytatott az Orsz\u00e1ggy\u0171l\u00e9s ma \u00e9s egy h\u00e9ttel ezel\u0151tt is. A vita r\u00e9szben az eddig megtett int\u00e9zked\u00e9sekr\u0151l, m\u00e1sr\u00e9szt a demokr\u00e1ci\u00e1ra leselked\u0151 v\u00e9lelmezett vesz\u00e9lyr\u0151l sz\u00f3lt.\n\nA k\u00e9t \u00fcl\u00e9snapot figyelemmel k\u00eds\u00e9rve megnyugtat\u00f3, hogy egyetlen k\u00e9pvisel\u0151 sem tartotta indokolatlannak az eddig megtett int\u00e9zked\u00e9seket, \u00e9s senki nem \u00e1ll\u00edtotta a m\u00e1r meghozott d\u00f6nt\u00e9sekr\u0151l, hogy azok vesz\u00e9lybe sodorn\u00e1k a demokr\u00e1ci\u00e1t. Ugyanakkor az ellenz\u00e9ki k\u00e9pvisel\u0151k a magyar demokr\u00e1ci\u00e1ra vesz\u00e9lyesnek tartott\u00e1k a korm\u00e1ny j\u00f6v\u0151beli \"korl\u00e1tlan\" felhatalmaz\u00e1s\u00e1t. Ez\u00e9rt k\u00e9t k\u00e9rd\u00e9st kiemelten vizsg\u00e1ltam.\n\nAz els\u0151:\n\u00a0\u00a0\u00a0\u00a0\nKorl\u00e1tlan-e a korm\u00e1ny felhatalmaz\u00e1sa id\u0151ben?\nA korm\u00e1ny felhatalmaz\u00e1sa nem hat\u00e1rid\u0151 n\u00e9lk\u00fcli, hanem felt\u00e9telt\u0151l f\u00fcgg\u0151, a j\u00e1rv\u00e1ny megsz\u0171n\u00e9s\u00e9vel v\u00e9get \u00e9r.\n\nA m\u00e1sodik k\u00e9rd\u00e9s:\n\u00a0\u00a0\u00a0\u00a0\nKorl\u00e1tlan-e a korm\u00e1ny felhatalmaz\u00e1sa a d\u00f6nt\u00e9sek tartalm\u00e1t illet\u0151en? Egyszer\u0171bben, mindent megtehet-e?\nNem. A korm\u00e1ny felhatalmaz\u00e1sa csak a j\u00e1rv\u00e1ny megel\u0151z\u00e9s\u00e9re, kezel\u00e9s\u00e9re, felsz\u00e1mol\u00e1s\u00e1ra, a k\u00e1ros hat\u00e1sok m\u00e9rs\u00e9kl\u00e9s\u00e9re vonatkozik. Az Orsz\u00e1ggy\u0171l\u00e9s ellen\u0151rz\u0151 szerepe, a korm\u00e1ny besz\u00e1mol\u00e1si k\u00f6telezetts\u00e9ge a j\u00e1rv\u00e1ny idej\u00e9n is megmarad. A j\u00e1rv\u00e1nyt k\u00f6vet\u0151en pedig az Orsz\u00e1ggy\u0171l\u00e9s d\u00f6nt a rendk\u00edv\u00fcli\u00a0 int\u00e9zked\u00e9sek sors\u00e1r\u00f3l.\nMindannyian tudjuk, hogy m\u00e9g neh\u00e9z hetek v\u00e1rnak r\u00e1nk. A v\u00e9dekez\u00e9s k\u00e9rd\u00e9sei tart\u00f3san az Orsz\u00e1ggy\u0171l\u00e9s napirendj\u00e9n szerepelnek majd. Ez\u00e9rt is fontos, hogy mindenki tan\u00fas\u00edtson \u00f6nm\u00e9rs\u00e9kletet. Ez nem a politikai haszonles\u00e9s ideje.\n\nA tov\u00e1bbi vit\u00e1khoz Kossuth Lajos 172 \u00e9vvel ezel\u0151tti - a felirati vita sor\u00e1n - megfogalmazott szavait aj\u00e1nlom megfontol\u00e1sra:\n\"...az orsz\u00e1ggy\u0171l\u00e9s politic\u00e1j\u00e1t azon magass\u00e1gra m\u00e9lt\u00f3ztassanak felemelni, mellyet az id\u0151 el\u00e9nkbe szab. (...) emelj\u00fck fel politic\u00e1nkat a k\u00f6r\u00fclm\u00e9nyek szinvonal\u00e1ra...\".\n\n\u00c1der J\u00e1nos\nMagyarorsz\u00e1g k\u00f6zt\u00e1rsas\u00e1gi eln\u00f6ke\n\n\n\n"}]