[{"date": "2020-03-05 15:40", "url": "https://koronavirus.gov.hu/cikkek/orban-viktor-az-emberek-elete-es-biztonsaga-az-elso", "h1": "Orb\u00e1n Viktor: Az emberek \u00e9lete \u00e9s biztons\u00e1ga az els\u0151", "body": "\nNek\u00fcnk az ember\u00e9let, az emberek \u00e9lete \u00e9s biztons\u00e1ga az els\u0151 - jelentette ki Orb\u00e1n Viktor minisztereln\u00f6k a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcl\u00e9s\u00e9t k\u00f6vet\u0151en tartott sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n Budapesten, hangs\u00falyozva: a v\u00edrus elleni k\u00fczdelemnek anyagi g\u00e1tja nem lesz Magyarorsz\u00e1gon.\nA koronav\u00edrus egyszerre tud k\u00e1rt tenni az ember\u00e9letben \u00e9s a gazdas\u00e1gban is: az els\u0151 az ember\u00e9let, k\u00e9s\u0151bb pedig a gazdas\u00e1gi hat\u00e1sok felm\u00e9r\u00e9s\u00e9vel a p\u00e9nz\u00fcgyi szakemberek foglalkoznak majd - k\u00f6z\u00f6lte. A korm\u00e1nyf\u0151 kiemelte: az operat\u00edv t\u00f6rzs az ember\u00e9letek v\u00e9delm\u00e9vel foglalkozik. Hangs\u00falyozta azt is, hogy a hat\u00e9kony v\u00e9dekez\u00e9s mindenkit\u0151l k\u00f6vetel er\u0151fesz\u00edt\u00e9st. Magyarorsz\u00e1gon szinte mindenki b\u00edzik az orvosokban, \u00e1pol\u00f3kban, a k\u00f6zeg\u00e9szs\u00e9g\u00fcgyi szakemberek tekint\u00e9lye nagy - mondta, hozz\u00e1t\u00e9ve, hogy a hat\u00f3s\u00e1gi emberekre meglehet\u0151sen neh\u00e9z hetek, de az is lehet, hogy h\u00f3napok v\u00e1rnak.\n\nAz aktu\u00e1lis - szerda esti - adatokat ismertetve Orb\u00e1n Viktor k\u00f6z\u00f6lte: Magyarorsz\u00e1gon 2 fert\u0151z\u00f6tt van, 24-en vannak karant\u00e9nban, \u00e9s 230 mintav\u00e9tel van folyamatban. A vil\u00e1gban az elhunyt betegek sz\u00e1ma 3268, a fert\u0151z\u00f6ttek\u00e9 t\u00f6bb mint 95 ezer, a gy\u00f3gyultak\u00e9 pedig meghaladta az 53 ezret. A magyarorsz\u00e1gi v\u00e9dekez\u00e9s most az egyedi esetekre \u00f6sszpontos\u00edt - mondta, kifejtve: egyedi fert\u0151z\u00e9sekr\u0151l akkor van sz\u00f3, amikor g\u00f3cpont m\u00e9g nincs. Csoportos esetekr\u0151l akkor lehet besz\u00e9lni, amikor g\u00f3cpontok vannak, tov\u00e1bb\u00e1 a legrosszabb, amikor t\u00f6megess\u00e9 v\u00e1lnak az esetek. A c\u00e9l, hogy csak egyedi esetek legyenek - tette hozz\u00e1.\n\nOrb\u00e1n Viktor sz\u00f3lt arr\u00f3l is, hogy az emberek biztons\u00e1g\u00e9rzete meggyeng\u00fclt, \u00e9s csak akkor \u00e1ll helyre, ha van vakcina a betegs\u00e9g megf\u00e9kez\u00e9s\u00e9re. Jelenleg ilyen m\u00e9g nincs, de rem\u00e9lhet\u0151leg miel\u0151bb lesz - k\u00f6z\u00f6lte. Hozz\u00e1f\u0171zte: akkor lesz viszonylagos nyugalom, ha felfedezik a vakcin\u00e1t \u00e9s el\u00e9rhet\u0151 lesz mindenkinek. Azt is mondta: a korm\u00e1nyt\u00f3l azt k\u00f6veteli meg a helyzet, hogy biztos\u00edtsa a v\u00e9dekez\u00e9si munk\u00e1hoz sz\u00fcks\u00e9ges forr\u00e1sokat, \u00e9s \"a v\u00edrus elleni k\u00fczdelemnek anyagi g\u00e1tja, akad\u00e1lya nem lesz\".\n\nOrb\u00e1n Viktor a politikai p\u00e1rtokt\u00f3l \u00f6nm\u00e9rs\u00e9kletet k\u00e9rt, \u00fagy fogalmazott: az emberek v\u00e9delme nem p\u00e1rtpolitikai \u00fcgy. Emellett egy\u00fcttm\u0171k\u00f6d\u00e9st \u00e9s meg\u00e9rt\u00e9st k\u00e9rt az emberekt\u0151l is, ha azt tapasztalj\u00e1k, hogy a v\u00edrus elleni k\u00fczdelem k\u00e9nyelmetlens\u00e9ggel is j\u00e1r. Azt is k\u00e9rte, ne bagatelliz\u00e1lj\u00e1k a helyzetet, de ne is keltsenek p\u00e1nikot. Most a j\u00f3zan \u00e9sz dikt\u00e1lja a szab\u00e1lyokat - jelentette ki.\n\nA minisztereln\u00f6k besz\u00e9lt tov\u00e1bb\u00e1 arr\u00f3l, hogy legk\u00e9s\u0151bb kedden sz\u00fcletik d\u00f6nt\u00e9s arr\u00f3l, megtartj\u00e1k-e a m\u00e1rcius 15-ei nemzeti \u00fcnnepen a k\u00f6zponti \u00fcnneps\u00e9get. Ha az eur\u00f3pai helyzet romlik, akkor kedden lemondj\u00e1k a k\u00f6zponti \u00fcnneps\u00e9get, ha viszont \u00fagy l\u00e1tj\u00e1k, hogy erre nincs sz\u00fcks\u00e9g, akkor nem - tudatta a korm\u00e1nyf\u0151. M\u00e1s rendezv\u00e9nyek eset\u00e9ben egyel\u0151re a szervez\u0151kre b\u00edzz\u00e1k, hogy megtartj\u00e1k-e az adott esem\u00e9nyt vagy sem. Ha azonban a helyzet s\u00falyosbodik, akkor az operat\u00edv t\u00f6rzs tud rendezv\u00e9nyeket betilt\u00f3 d\u00f6nt\u00e9seket is hozni - mondta Orb\u00e1n Viktor.\n\nForr\u00e1s: MTI\n"}]