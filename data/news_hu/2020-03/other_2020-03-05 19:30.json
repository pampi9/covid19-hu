[{"date": "2020-03-05 19:30", "url": "https://koronavirus.gov.hu/cikkek/semmelweis-egyetem-februar-vegeig-12-hallgato-jelezte-hogy-koronavirussal-erintett-teruleten", "h1": "Semmelweis Egyetem: febru\u00e1r v\u00e9g\u00e9ig 12 hallgat\u00f3 jelezte, hogy a koronav\u00edrussal \u00e9rintett ter\u00fcleten j\u00e1rt", "body": "\nA Semmelweis Egyetemen febru\u00e1r v\u00e9g\u00e9ig tizenk\u00e9t hallgat\u00f3 jelezte, hogy a koronav\u00edrussal \u00e9rintett ter\u00fcleten j\u00e1rt. Az eredm\u00e9nyek alapj\u00e1n, f\u00fcggetlen\u00fcl att\u00f3l, voltak-e t\u00fcneteik, k\u00e9thetes j\u00e1rv\u00e1ny\u00fcgyi megfigyel\u00e9s al\u00e1 helyezte \u0151ket az egyetem - k\u00f6z\u00f6lte az int\u00e9zm\u00e9ny cs\u00fct\u00f6rt\u00f6k\u00f6n az MTI-vel.\n\nA k\u00f6zlem\u00e9nyben kiemelt\u00e9k: a Semmelweis Egyetemen Magyarorsz\u00e1gon els\u0151k\u00e9nt vezettek be \u00f3vint\u00e9zked\u00e9seket a koronav\u00edrusra val\u00f3 tekintettel. A szorgalmi id\u0151szak megkezd\u00e9se el\u0151tt, janu\u00e1r 28-\u00e1n minden hallgat\u00f3 megkapott egy r\u00e9szletes k\u00e9rd\u0151\u00edvet (magyarul, angolul \u00e9s n\u00e9met\u00fcl, a k\u00e9pz\u00e9s nyelve szerint), amely alapj\u00e1n felm\u00e9rt\u00e9k, mekkora a kock\u00e1zata annak, hogy hordozhatja a v\u00edrust. Legut\u00f3bb m\u00e1rcius 2-\u00e1n \u00e9s m\u00e1rcius 5-\u00e9n kapta meg minden hallgat\u00f3 h\u00e1rom nyelven az egyetem rektor\u00e1nak t\u00e1j\u00e9koztat\u00e1s\u00e1t. Ebben t\u00f6bbek k\u00f6z\u00f6tt k\u00e9rik a hallgat\u00f3kat, hogy ne utazzanak fert\u0151z\u00f6tt ter\u00fcletekre, illetve amennyiben ezt nem tudj\u00e1k elker\u00fclni, vagy bizony\u00edtottan fert\u0151z\u00f6tt beteggel tal\u00e1lkoztak, akkor 14 napig maradjanak t\u00e1vol az egyetemt\u0151l.\nA fert\u0151z\u00f6tt ir\u00e1ni di\u00e1k nem tartotta be a fenti utas\u00edt\u00e1st, nem jelzett vissza a k\u00e9rd\u0151\u00edvre - \u00edrt\u00e1k a k\u00f6zlem\u00e9nyben. Felid\u00e9zt\u00e9k: a Semmelweis Egyetem koronav\u00edrus \u00e1ltal \u00e9rintett ir\u00e1ni hallgat\u00f3ja febru\u00e1r 22-\u00e9n \u00e9rkezett vissza Magyarorsz\u00e1gra Ir\u00e1nb\u00f3l. Fels\u0151l\u00e9g\u00fati panaszai miatt febru\u00e1r 28-\u00e1n, p\u00e9nteken h\u00edvta fel a k\u00fclf\u00f6ldi hallgat\u00f3k eg\u00e9szs\u00e9g\u00fcgyi ell\u00e1t\u00e1s\u00e1\u00e9rt felel\u0151s Semmelweis Kft. Call Center\u00e9t. Miut\u00e1n elmondta, hogy nemr\u00e9g t\u00e9rt haza Ir\u00e1nb\u00f3l, a Call Center azonnal elir\u00e1ny\u00edtotta a D\u00e9l-pesti Centrumk\u00f3rh\u00e1zba (DPC). A di\u00e1k azonban nem a DPC-ben jelentkezett, hanem m\u00e1rcius 2-\u00e1n, h\u00e9tf\u0151n felkereste a Semmelweis Egyetem \u00e1ltal biztos\u00edtott h\u00e1ziorvos\u00e1t. A vizsg\u00e1lat sor\u00e1n l\u00e1za nem volt. A h\u00e1ziorvos azt javasolta, hogy maradjon otthon, majd az el\u0151zm\u00e9nyek ismeret\u00e9ben a l\u00e1ztalan \u00e1llapot ellen\u00e9re megszervezte felv\u00e9tel\u00e9t a DPC-be, amely m\u00e1rcius 4-\u00e9n megt\u00f6rt\u00e9nt.\nOrb\u00e1n Viktor minisztereln\u00f6k szerda este jelentette be, hogy kett\u0151 olyan beteg\u00fcnk is van, akit koronav\u00edrus-fert\u0151z\u00e9s miatt kellett eg\u00e9szs\u00e9g\u00fcgyi int\u00e9zm\u00e9nybe sz\u00e1ll\u00edtani.\nForr\u00e1s: MTI\nFot\u00f3: Semmelweis Egyetem\n\n"}]