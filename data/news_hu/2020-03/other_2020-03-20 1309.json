[{"date": "2020-03-20 13:09", "url": "https://koronavirus.gov.hu/cikkek/az-nkm-tarsasagai-felfuggesztik-fogyasztasmerok-leolvasasat", "h1": "Az NKM t\u00e1rsas\u00e1gai is felf\u00fcggesztik a fogyaszt\u00e1sm\u00e9r\u0151k leolvas\u00e1s\u00e1t", "body": "\nA koronav\u00edrus-j\u00e1rv\u00e1ny miatt \u00e1tmenetileg felf\u00fcggesztik fogyaszt\u00e1sm\u00e9r\u0151k szem\u00e9lyes leolvas\u00e1s\u00e1t a Nemzeti K\u00f6zm\u0171vek (NKM) eloszt\u00f3 t\u00e1rsas\u00e1gai, az NKM F\u00f6ldg\u00e1zh\u00e1l\u00f3zati Kft., az NKM \u00c1ramh\u00e1l\u00f3zati Kft. \u00e9s az NKM \u00c9szak-D\u00e9l F\u00f6ldg\u00e1zh\u00e1l\u00f3zati Zrt.\n\n\nKor\u00e1bban az E.On \u00e9s az Elm\u0171-\u00c9m\u00e1sz is bejelenteette a leolvas\u00e1s sz\u00fcneteltet\u00e9s\u00e9t.\nAz NKM azt \u00edrta, az int\u00e9zked\u00e9s hozz\u00e1j\u00e1rul az \u00e1ram- \u00e9s g\u00e1zell\u00e1t\u00e1s folyamatoss\u00e1g\u00e1hoz, valamint a munkat\u00e1rsak \u00e9s \u00fcgyfeleik v\u00e9delm\u00e9hez a j\u00e1rv\u00e1ny idej\u00e9n. Az \u00e9ves elsz\u00e1mol\u00e1sok ki\u00e1ll\u00edt\u00e1s\u00e1r\u00f3l \u00e9s a m\u00e9r\u0151\u00e1ll\u00e1sk\u00f6zl\u00e9s lehet\u0151s\u00e9g\u00e9r\u0151l k\u00e9s\u0151bb t\u00e1j\u00e9koztatj\u00e1k az \u00fcgyfeleket.\nA vesz\u00e9lyhelyzet az \u00fczemir\u00e1ny\u00edt\u00e1st, az \u00fczemzavar-elh\u00e1r\u00edt\u00e1st, a tervezett fejleszt\u00e9seket \u00e9s karbantart\u00e1sokat nem befoly\u00e1solja, a sz\u00fcks\u00e9ges munk\u00e1kat a megfelel\u0151 biztons\u00e1gi int\u00e9zked\u00e9sek betart\u00e1s\u00e1val az \u00fctemterv szerint v\u00e9gzik.\u00a0\u00a0\u00a0\u00a0 Az NKM \u00fcgyf\u00e9lszolg\u00e1lati irod\u00e1i m\u00e1r bez\u00e1rtak, \u00e9s kor\u00e1bban m\u00e1r arr\u00f3l is d\u00f6nt\u00f6ttek, hogy lakoss\u00e1gi \u00fcgyfelekn\u00e9l nem sz\u00fcntetnek meg szolg\u00e1ltat\u00e1st a j\u00e1rv\u00e1nyvesz\u00e9ly idej\u00e9n - olvashat\u00f3 a k\u00f6zlem\u00e9nyben.\nForr\u00e1s: MTI\n\n"}]