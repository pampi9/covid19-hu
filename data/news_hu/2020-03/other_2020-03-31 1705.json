[{"date": "2020-03-31 17:05", "url": "https://koronavirus.gov.hu/cikkek/megjelent-az-eljarasjogi-intezkedesekrol-szolo-kormanyrendelet", "h1": "Megjelent az elj\u00e1r\u00e1sjogi int\u00e9zked\u00e9sekr\u0151l sz\u00f3l\u00f3 korm\u00e1nyrendelet", "body": "\nMegjelent a korm\u00e1ny rendelete a vesz\u00e9lyhelyzet ideje alatt \u00e9rv\u00e9nyes\u00fcl\u0151 egyes elj\u00e1r\u00e1sjogi int\u00e9zked\u00e9sekr\u0151l - k\u00f6z\u00f6lte a Korm\u00e1nyzati T\u00e1j\u00e9koztat\u00e1si K\u00f6zpont.\n\nA korm\u00e1ny az Alapt\u00f6rv\u00e9ny \u00e1ltal \u00e9s a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyben kapott felhatalmaz\u00e1s alapj\u00e1n kihirdette az egyes elj\u00e1r\u00e1sjogi int\u00e9zked\u00e9seket.\nEzek c\u00e9lja, hogy a j\u00e1rv\u00e1ny miatt kihirdetett vesz\u00e9lyhelyzet ideje alatt is garant\u00e1lt legyen a jogbiztons\u00e1g \u00e9s biztos\u00edtottak legyenek az \u00e1llami elj\u00e1r\u00e1sok \u00e9s azok esetleges megakad\u00e1sa ne legyen h\u00e1tr\u00e1nyos az \u00e1llampolg\u00e1rokra, gazdas\u00e1gi v\u00e1llalkoz\u00e1sokra n\u00e9zve - k\u00f6z\u00f6lt\u00e9k.\nA Korm\u00e1nyzati T\u00e1j\u00e9koztat\u00e1si K\u00f6zpont k\u00f6zlem\u00e9ny\u00e9ben sorra veszi a k\u00fcl\u00f6nb\u00f6z\u0151 elj\u00e1r\u00e1sjogi k\u00e9rd\u00e9seket: \u00edgy t\u00f6bbek k\u00f6z\u00f6tt a vesz\u00e9lyhelyzet ideje alatti k\u00e9zbes\u00edt\u00e9s, a fizet\u00e9si meghagy\u00e1s \u00e9s a lej\u00e1r\u00f3 biztons\u00e1gi tan\u00fas\u00edtv\u00e1nyok \u00fcgy\u00e9t, a hat\u00e1rozott idej\u0171 b\u00edr\u00f3s\u00e1gi vezet\u0151i kinevez\u00e9seket, a c\u00e9gnyilv\u00e1noss\u00e1gr\u00f3l, a b\u00edr\u00f3s\u00e1gi c\u00e9gelj\u00e1r\u00e1sr\u00f3l \u00e9s a v\u00e9gelsz\u00e1mol\u00e1sr\u00f3l sz\u00f3l\u00f3 szab\u00e1lyokat, a polg\u00e1ri peres elj\u00e1r\u00e1sokra \u00e9s a k\u00f6zjegyz\u0151i nemperes elj\u00e1r\u00e1sokra vonatkoz\u00f3 szab\u00e1lyoz\u00e1st, valamint az \u00fcgyv\u00e9di esk\u00fct.\nA k\u00f6zlem\u00e9ny szerint a vesz\u00e9lyhelyzet ideje alatti k\u00e9zbes\u00edt\u00e9s tekintet\u00e9ben a k\u00e9zbes\u00edt\u00e9si kifog\u00e1s, valamint a vesz\u00e9lyhelyzet ideje alatti mulaszt\u00e1s igazol\u00e1sa ir\u00e1nti k\u00e9relem el\u0151terjeszt\u00e9s\u00e9nek t\u00f6rv\u00e9nyben meghat\u00e1rozott hat\u00e1ridej\u00e9be a vesz\u00e9lyhelyzet id\u0151tartama nem sz\u00e1m\u00edt bele.\nHa a szem\u00e9lyi biztons\u00e1gi tan\u00fas\u00edtv\u00e1ny, a telephely biztons\u00e1gi tan\u00fas\u00edtv\u00e1ny vagy biztons\u00e1gi szakv\u00e9lem\u00e9ny \u00e9rv\u00e9nyess\u00e9ge a vesz\u00e9lyhelyzet ideje alatt j\u00e1rna le, \u00e9rv\u00e9nyess\u00e9ge a vesz\u00e9lyhelyzet megsz\u0171n\u00e9s\u00e9t k\u00f6vet\u0151 90. napig meghosszabbodik - \u00e1ll a rendeletben.\nA t\u00e1j\u00e9koztat\u00e1s szerint a vesz\u00e9lyhelyzet megsz\u0171n\u00e9s\u00e9ig a fizet\u00e9si meghagy\u00e1s v\u00e9grehajt\u00f3i k\u00e9zbes\u00edt\u00e9s\u00e9re nem ker\u00fclhet sor azzal, hogy a k\u00e9zbes\u00edt\u00e9sre vonatkoz\u00f3 hat\u00e1rid\u0151 a vesz\u00e9lyhelyzet megsz\u0171n\u00e9s\u00e9t k\u00f6vet\u0151 napon \u00fajrakezd\u0151dik.\nKit\u00e9rtnek arra is: ha a hat\u00e1rozott idej\u0171 b\u00edr\u00f3s\u00e1gi vezet\u0151i kinevez\u00e9s a vesz\u00e9lyhelyzet idej\u00e9n j\u00e1r le, a hat\u00e1rozott id\u0151 meghosszabbodik a vesz\u00e9lyhelyzet megsz\u0171n\u00e9s\u00e9ig, ezt k\u00f6vet\u0151en a b\u00edr\u00f3s\u00e1gi vezet\u0151i p\u00e1ly\u00e1zatot halad\u00e9ktalanul ki kell \u00edrni. A vezet\u0151i p\u00e1ly\u00e1zat elb\u00edr\u00e1l\u00e1s\u00e1ig a kinevez\u00e9sre jogosult a b\u00edr\u00f3s\u00e1gi vezet\u0151i \u00e1ll\u00e1st megb\u00edz\u00e1s \u00fatj\u00e1n t\u00f6ltheti be.\nA rendelet szerint a vesz\u00e9lyhelyzet ideje alatt el\u0151\u00edrt tilalmak, korl\u00e1toz\u00e1sok betart\u00e1sa \u00e9rdek\u00e9ben a c\u00e9gnyilv\u00e1noss\u00e1gr\u00f3l, a b\u00edr\u00f3s\u00e1gi c\u00e9gelj\u00e1r\u00e1sr\u00f3l \u00e9s a v\u00e9gelsz\u00e1mol\u00e1sr\u00f3l sz\u00f3l\u00f3 t\u00f6rv\u00e9nyt \u00e9s a civil szervezetek b\u00edr\u00f3s\u00e1gi nyilv\u00e1ntart\u00e1s\u00e1r\u00f3l \u00e9s az ezzel \u00f6sszef\u00fcgg\u0151 elj\u00e1r\u00e1si szab\u00e1lyokr\u00f3l sz\u00f3l\u00f3 t\u00f6rv\u00e9nyt is elt\u00e9r\u0151 szab\u00e1lyokkal alkalmazz\u00e1k. A nyilv\u00e1ntart\u00f3 b\u00edr\u00f3s\u00e1g kiz\u00e1r\u00f3lag okirati bizony\u00edt\u00e1st folytathat le, a C\u00e9ginform\u00e1ci\u00f3s \u00e9s az Elektronikus C\u00e9gelj\u00e1r\u00e1sban K\u00f6zrem\u0171k\u00f6d\u0151 Szolg\u00e1lat kiz\u00e1r\u00f3lag elektronikus \u00faton ny\u00fajt c\u00e9ginform\u00e1ci\u00f3s \u00e9s egy\u00e9b szolg\u00e1ltat\u00e1st.\nA rendelet kit\u00e9r a polg\u00e1ri peres elj\u00e1r\u00e1sokra is, t\u00f6bbek k\u00f6z\u00f6tt kimondja, hogy vesz\u00e9lyhelyzet ideje alatt nincs helye az elj\u00e1r\u00e1si cselekm\u00e9ny lefolytat\u00e1s\u00e1nak, ha azt olyan helyen kellene foganatos\u00edtani, amely j\u00e1rv\u00e1ny\u00fcgyi int\u00e9zked\u00e9s hat\u00e1lya alatt \u00e1ll. A vesz\u00e9lyhelyzet ideje alatt a keresetlevelet, a keresetet tartalmaz\u00f3 iratot, a viszontkeresetlevelet, a besz\u00e1m\u00edt\u00e1st tartalmaz\u00f3 iratot \u00e9s az \u00edr\u00e1sbeli ellenk\u00e9relmet a jogi k\u00e9pvisel\u0151 n\u00e9lk\u00fcl elj\u00e1r\u00f3 f\u00e9l kiz\u00e1r\u00f3lag \u00edr\u00e1sban, a jogszab\u00e1lyban el\u0151\u00edrt nyomtatv\u00e1ny alkalmaz\u00e1sa n\u00e9lk\u00fcl is el\u0151terjesztheti. A vesz\u00e9lyhelyzet ideje alatt a beadv\u00e1nyok a b\u00edr\u00f3s\u00e1gi kezel\u0151irod\u00e1n szem\u00e9lyesen nem adhat\u00f3k be, azokat a b\u00edr\u00f3s\u00e1g bej\u00e1rat\u00e1n\u00e1l l\u00e9v\u0151, z\u00e1rt gy\u0171jt\u0151szekr\u00e9nyben lehet elhelyezni.\nA rendelet tartalmazza a vesz\u00e9lyhelyzet ideje alatt a k\u00f6zjegyz\u0151i nemperes elj\u00e1r\u00e1sokra, a k\u00f6zigazgat\u00e1si\u00a0\u00a0perekre, a b\u00fcntet\u0151elj\u00e1r\u00e1sokra vonatkoz\u00f3 jogszab\u00e1lyokat is, tov\u00e1bb\u00e1 kit\u00e9r a vesz\u00e9lyhelyzet ideje alatt az \u00fcgyv\u00e9di tev\u00e9kenys\u00e9gre is. A vesz\u00e9lyhelyzet ideje alatt az \u00fcgyv\u00e9di esk\u00fc t\u00e9tel\u00e9re k\u00f6telezett az esk\u00fcokm\u00e1ny elektronikus al\u00e1\u00edr\u00e1s\u00e1val megkezdheti az \u00fcgyv\u00e9di tev\u00e9kenys\u00e9get azzal, hogy az esk\u00fct a vesz\u00e9lyhelyzet megsz\u0171n\u00e9s\u00e9t k\u00f6vet\u0151 30 napon bel\u00fcl le kell tennie, \u00e9s err\u0151l al\u00e1\u00edrt esk\u00fcokm\u00e1nyt kell k\u00e9sz\u00edteni.\n\nMTI 2020. m\u00e1rcius 31.\n\n"}]