[{"date": "2020-03-20 20:13", "url": "https://koronavirus.gov.hu/cikkek/nyugat-europaban-tovabbra-gyors-utemben-terjed-virus-osszefoglalo", "h1": "Nyugat-Eur\u00f3p\u00e1ban tov\u00e1bbra is gyors \u00fctemben terjed a v\u00edrus - \u00d6SSZEFOGLAL\u00d3", "body": "\nP\u00e9ntek d\u00e9lut\u00e1n 255 305 volt az \u00faj\u00a0koronav\u00edrusos megbeteged\u00e9sek sz\u00e1ma vil\u00e1gszerte a Johns Hopkins Egyetem legfrissebb adatai szerint. A hal\u00e1lesetek sz\u00e1ma 10 444, mik\u00f6zben 87 351 ember meggy\u00f3gyult. Nyugat-Eur\u00f3p\u00e1ban tov\u00e1bbra is gyors \u00fctemben terjed a v\u00edrus.\n\nAz ut\u00f3bbi huszonn\u00e9gy \u00f3r\u00e1ban az eddigi legt\u00f6bbel, 627 f\u0151vel 4032-re emelkedett az \u00faj t\u00edpus\u00fa\u00a0koronav\u00edrus-fert\u0151z\u00e9s (Covid-19) hal\u00e1los \u00e1ldozatainak sz\u00e1ma Olaszorsz\u00e1gban a polg\u00e1ri v\u00e9delmi hat\u00f3s\u00e1g\u00a0\u00a0p\u00e9ntek esti t\u00e1j\u00e9koztat\u00f3ja szerint, m\u00edg a diagnosztiz\u00e1lt fert\u0151z\u00f6ttek sz\u00e1ma egy nap alatt szint\u00e9n az eddigi legmagasabb sz\u00e1mmal, 4670-tel emelkedett. A halottakat \u00e9s a gy\u00f3gyultakat is sz\u00e1molva a diagnosztiz\u00e1lt fert\u0151z\u00f6ttek sz\u00e1ma febru\u00e1r 20. \u00f3ta 47 021-re emelkedett.\nA legt\u00f6bb beteget regisztr\u00e1l\u00f3 Lombardi\u00e1ban az ut\u00f3bbi egy napban szint\u00e9n a legmagasabb, 2380 volt az \u00faj fert\u0151z\u00f6ttek sz\u00e1ma, a halottak\u00e9 az ut\u00f3bbi huszonn\u00e9gy \u00f3r\u00e1ban 381-gyel n\u0151tt\nSpanyolorsz\u00e1gban meghaladta az ezret a\u00a0koronav\u00edrus-j\u00e1rv\u00e1ny hal\u00e1los \u00e1ldozatainak sz\u00e1ma, az eddig regisztr\u00e1lt megbeteged\u00e9sek sz\u00e1ma 19 980. Egy nap alatt 2800 \u00faj fert\u0151z\u00e9st igazoltak, ami 16,5 sz\u00e1zal\u00e9kos napi n\u00f6veked\u00e9s jelent. Az orsz\u00e1g legfert\u0151z\u00f6ttebb t\u00e9rs\u00e9ge a madridi auton\u00f3m k\u00f6z\u00f6ss\u00e9g, ahol a fert\u0151z\u00f6ttek sz\u00e1ma 6700, a gy\u00f3gyultak\u00e9 pedig 1100 felett van. A\u00a0koronav\u00edrus\u00a0k\u00f6vetkezt\u00e9ben 498-an hunytak el. A rend\u0151rs\u00e9g \u00e9s a csend\u0151rs\u00e9g t\u00e1j\u00e9koztat\u00e1sa szerint a hat napja elrendelt lakhelyelhagy\u00e1si korl\u00e1toz\u00e1sok betart\u00e1s\u00e1nak ellen\u0151rz\u00e9s\u00e9t nagy er\u0151kkel v\u00e9gzik, az elm\u00falt 24 \u00f3r\u00e1ban \u00f6sszesen 75 embert kellett el\u0151\u00e1ll\u00edtaniuk\nHatvan\u00f6tezer nyugd\u00edjas orvost \u00e9s szakk\u00e9pzett k\u00f3rh\u00e1zi \u00e1pol\u00f3t k\u00e9rt fel p\u00e9nteken a brit eg\u00e9szs\u00e9g\u00fcgyi miniszt\u00e9rium arra, hogy \u00e1lljanak ism\u00e9t munk\u00e1ba \u00e9s kapcsol\u00f3djanak be az \u00faj\u00a0koronav\u00edrus\u00a0okozta j\u00e1rv\u00e1ny elleni k\u00fczdelembe. A szigetorsz\u00e1gb\u00f3l p\u00e9ntek este 3297 fert\u0151z\u00f6ttet \u00e9s 168 hal\u00e1lesetet jelentettek.\nKij\u00e1r\u00e1si korl\u00e1toz\u00e1sokat vezetnek be p\u00e9ntek \u00e9jf\u00e9lt\u0151l\u00a0\u00a0Bajororsz\u00e1gban, ahol az igazolt fert\u0151z\u00e9sek sz\u00e1ma cs\u00fct\u00f6rt\u00f6kr\u0151l p\u00e9ntekre 35 sz\u00e1zal\u00e9kkal n\u0151tt, \u00edgy \u00e1tl\u00e9pte a k\u00e9tezres hat\u00e1rt, a v\u00edrus okozta betegs\u00e9gben elhunytak sz\u00e1ma pedig 10-r\u0151l 15-re emelkedett. A Bild c\u00edm\u0171 lap adatai szerint p\u00e9ntek kora d\u00e9lut\u00e1n 16 102 fert\u0151z\u00e9st tartottak sz\u00e1mon, a halottak sz\u00e1ma 48.\nBelgiumban p\u00e9ntekre t\u00f6bb mint k\u00e9tszeres\u00e9re, 37-re n\u0151tt a\u00a0koronav\u00edrus-j\u00e1rv\u00e1ny hal\u00e1los \u00e1ldozatainak sz\u00e1ma, Hollandi\u00e1ban pedig megk\u00f6zel\u00edtette a 80-at. Belgiumban a p\u00e9nteken k\u00f6zz\u00e9tett adatok szerint 462 \u00faj megbeteged\u00e9st jelentettek, ezzel 2257-re emelkedett a regisztr\u00e1lt fert\u0151z\u00f6ttek sz\u00e1ma. Az elm\u00falt 24 \u00f3r\u00e1ban 16 \u00faj hal\u00e1leset t\u00f6rt\u00e9nt, ezzel 37-en haltak meg a betegs\u00e9gben.\nEredm\u00e9nyesek a\u00a0koronav\u00edrus\u00a0terjed\u00e9s\u00e9nek megf\u00e9kez\u00e9s\u00e9re ir\u00e1nyul\u00f3 \u00f3vint\u00e9zked\u00e9sek Ausztri\u00e1ban, de tov\u00e1bbra is ki kell tartani - k\u00f6z\u00f6lte Sebastian Kurz kancell\u00e1r p\u00e9nteken. Rudi Anschober eg\u00e9szs\u00e9g\u00fcgyi miniszter bejelentette, hogy a kor\u00e1bbihoz k\u00e9pest cs\u00f6kkent a\u00a0koronav\u00edrus-fert\u0151z\u00e9s terjed\u00e9s\u00e9nek m\u00e9rt\u00e9ke; k\u00e9t hete m\u00e9g naponta negyven sz\u00e1zal\u00e9kkal n\u0151tt a betegek sz\u00e1ma, jelenleg pedig naponta h\u00fasz sz\u00e1zal\u00e9kkal t\u00f6bb beteget diagnosztiz\u00e1lnak. A megbeteged\u00e9sek sz\u00e1ma p\u00e9ntek este 2388, a hal\u00e1lesetek\u00e9 6 volt.\nAz elm\u00falt huszonn\u00e9gy \u00f3r\u00e1ban mintegy 4800 rom\u00e1n \u00e1llampolg\u00e1r t\u00e9rt haza Nyugat-Eur\u00f3p\u00e1b\u00f3l a rom\u00e1n-magyar hat\u00e1ron lev\u0151 nagylaki hat\u00e1r\u00e1tkel\u0151n kereszt\u00fcl, \u00edgy \u00f6sszesen m\u00e1r 17 ezren t\u00e9rtek haza - k\u00f6z\u00f6lte p\u00e9nteken az Arad megyei hat\u00e1rrend\u00e9szet.\nNem m\u00e9rlegelik jelenleg az orosz hat\u00f3s\u00e1gok, hogy karant\u00e9nba z\u00e1rj\u00e1k Moszkv\u00e1t a\u00a0koronav\u00edrus-j\u00e1rv\u00e1ny terjed\u00e9se miatt - jelentette ki Dmitrij Peszkov, a Kreml sz\u00f3viv\u0151je p\u00e9nteken. A magyar konzuli szolg\u00e1lat k\u00f6zlem\u00e9nyben arra figyelmeztette az Oroszorsz\u00e1gban tart\u00f3zkod\u00f3 magyar \u00e1llampolg\u00e1rokat, hogy az Aeroflot orosz l\u00e9git\u00e1rsas\u00e1g h\u00e9tf\u0151t\u0151l \u00f6t h\u00e9tre felf\u00fcggeszti Moszkva-Budapest-Moszkva j\u00e1ratait. Utols\u00f3 lehet\u0151s\u00e9g vas\u00e1rnap lesz az Aeroflot mentrendszer\u0171 j\u00e1rat\u00e1val Oroszorsz\u00e1got Magyarorsz\u00e1g fel\u00e9 elhagyni. Oroszorsz\u00e1gban a p\u00e9nteken kiadott hivatalos \u00f6sszes\u00edt\u00e9s szerint egy nap alatt 54 f\u0151vel, 253-ra n\u0151tt a fert\u0151z\u00f6ttek sz\u00e1ma. Egy beteg cs\u00fct\u00f6rt\u00f6k\u00f6n elhunyt, de hal\u00e1l\u00e1t nem k\u00f6zvetlen\u00fcl a\u00a0koronav\u00edrus-fert\u0151z\u00e9s okozta.\nAz ukr\u00e1n hat\u00f3s\u00e1gok m\u00e1rcius 14-18. k\u00f6z\u00f6tt mintegy 44 ezer ukr\u00e1nt sz\u00e1ll\u00edtottak haza charter l\u00e9gij\u00e1ratokkal m\u00e1sf\u00e9l tucat eur\u00f3pai v\u00e1rosb\u00f3l, vas\u00faton is zajlik a hazasz\u00e1ll\u00edt\u00e1si akci\u00f3. P\u00e9nteki hivatalos k\u00f6zl\u00e9s szerint Ukrajn\u00e1ban 26-ra n\u0151tt a fert\u0151z\u00f6ttek sz\u00e1ma, a hal\u00e1lesetek sz\u00e1ma h\u00e1rom. A fert\u0151z\u00e9s mostanra gyakorlatilag az eg\u00e9sz orsz\u00e1got \u00e9rinti.\nP\u00e9ntekre \u00fajabb 149 ember vesztette \u00e9let\u00e9t Ir\u00e1nban, ezzel 1433-ra emelkedett a fert\u0151z\u00e9s hal\u00e1los \u00e1ldozatainak sz\u00e1ma, a fert\u0151z\u00f6ttek\u00e9 pedig 19 644-re n\u00f6vekedett. A hat\u00f3s\u00e1gok figyelmeztet\u00e9sei ellen\u00e9re a perzsa \u00faj\u00e9v alkalm\u00e1b\u00f3l a V\u00f6r\u00f6skereszt adatai szerint mintegy 3 milli\u00f3an indultak \u00fatnak a 13 legfert\u0151z\u00f6ttebb tartom\u00e1nyb\u00f3l.\nEgy nap alatt 4500 \u00faj megbeteged\u00e9st jeleztek az Egyes\u00fclt \u00c1llamokban, ahol \u00e9rv\u00e9nybe l\u00e9p a k\u00fclf\u00f6ldi amerikai k\u00fclk\u00e9pviseleteken a v\u00edzumkiad\u00e1sok felf\u00fcggeszt\u00e9se. A k\u00fcl\u00fcgyminiszt\u00e9rium elind\u00edtotta azokat a charterg\u00e9peket, amelyekkel hazasz\u00e1ll\u00edtj\u00e1k a tengerent\u00falon rekedt amerikaiakat. Els\u0151k\u00e9nt Kalifornia \u00e1llam rendelt el z\u00e1rlatot p\u00e9ntekt\u0151l, senki sem hagyhatja el az otthon\u00e1t. Az int\u00e9zked\u00e9s 40 milli\u00f3 embert \u00e9rint.\nAz eg\u00e9sz orsz\u00e1gra kiterjed\u0151 karant\u00e9n lesz \u00e9rv\u00e9nyben m\u00e1rcius 31-ig Argent\u00edn\u00e1ban, ahol 128\u00a0\u00a0a fert\u0151z\u00f6ttek \u00e9s 3 a hal\u00e1lesetek sz\u00e1ma.\nVesztegz\u00e1r al\u00e1 vettek p\u00e9nteken egy rep\u00fcl\u0151g\u00e9pet Johannesburg rep\u00fcl\u0151ter\u00e9n, az utasokat orvosok vizsg\u00e1lj\u00e1k az \u00faj t\u00edpus\u00fa\u00a0koronav\u00edrus\u00a0okozta j\u00e1rv\u00e1ny vesz\u00e9lye miatt. A fert\u0151z\u00e9s megjelent a Z\u00f6ld-foki K\u00f6zt\u00e1rsas\u00e1gban is \u00e9s Nigerben is, eg\u00e9szs\u00e9g\u00fcgyi hat\u00f3s\u00e1gok a helyi fert\u0151z\u00e9st\u0151l tartanak. Turist\u00e1k ezrei rekedtek Marokk\u00f3ban.\nIsm\u00e9t 100 al\u00e1 cs\u00f6kkent az egy nap alatt regisztr\u00e1lt \u00faj\u00a0koronav\u00edrus-fert\u0151z\u00f6ttek sz\u00e1ma D\u00e9l-Kore\u00e1ban p\u00e9nteken, a h\u00e9t v\u00e9g\u00e9t\u0151l pedig minden, Eur\u00f3p\u00e1b\u00f3l \u00e9rkez\u0151 embert 14 napos karant\u00e9nra k\u00f6teleznek.\n\n\nMTI 2020. m\u00e1rcius 20.\n\n"}]