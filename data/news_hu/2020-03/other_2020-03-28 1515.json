[{"date": "2020-03-28 15:15", "url": "https://koronavirus.gov.hu/cikkek/intezkedesek-magyar-gazdasag-es-munkahelyek-vedelme-erdekeben", "h1": "Int\u00e9zked\u00e9sek a magyar gazdas\u00e1g \u00e9s a munkahelyek v\u00e9delme \u00e9rdek\u00e9ben", "body": "\nA koronav\u00edrus-j\u00e1rv\u00e1ny elleni k\u00fczdelemben az \u00e9letek v\u00e9delme mellett arra is gondolni kell, hogy a j\u00e1rv\u00e1ny elm\u00falt\u00e1val a k\u00e9nyszer\u0171en lelassult gazdas\u00e1g a lehet\u0151 leghamarabb talpra tudjon \u00e1llni. Ez\u00e9rt a korm\u00e1ny az eg\u00e9szs\u00e9g\u00fcgyi v\u00e9dekez\u00e9ssel p\u00e1rhuzamosan \u00fajabb \u00e9s \u00fajabb gazdas\u00e1gv\u00e9delmi int\u00e9zked\u00e9seket hoz, amelyek a csal\u00e1dokat, a v\u00e1llalkoz\u00e1sokat \u00e9s a munkahelyeket igyekszik meg\u00f3vni a k\u00f6vetkez\u0151 id\u0151szakban.\n\nA magyar korm\u00e1ny elm\u00falt t\u00edz \u00e9v\u00e9nek az egyik legfontosabb eredm\u00e9nye, hogy Magyarorsz\u00e1g gazdas\u00e1gi fordulatot hajott v\u00e9gre, tart\u00f3s n\u00f6veked\u00e9si p\u00e1ly\u00e1ra \u00e1llt \u00e9s az uni\u00f3s \u00e1tlag f\u00f6l\u00f6tt teljes\u00edt a magyar gazdas\u00e1g, \u00e9s ezzel rem\u00e9nyt, lehet\u0151s\u00e9get \u00e9s biztos j\u00f6v\u0151t adott a csal\u00e1doknak, a fiataloknak, a v\u00e1llalkoz\u00e1soknak.\u00a0\n2010 \u00f3ta\u00a0 harmad\u00e1ra cs\u00f6kkent a munkan\u00e9lk\u00fclis\u00e9g\u00a0 \u00e9s\u00a0 t\u00f6bb mint 800 ezer\u00a0 t\u00f6bben dolgoznak,\u00a0 tart\u00f3san alacsony k\u00f6lts\u00e9gvet\u00e9si hi\u00e1ny,\u00a0 cs\u00f6kken\u0151 p\u00e1ly\u00e1ra \u00e1llt \u00e1llamad\u00f3ss\u00e1g, n\u0151nek a b\u00e9rek \u00e9s fogyaszt\u00e1s, az egyre t\u00f6bb fejleszt\u00e9s \u00e9s beruh\u00e1z\u00e1s\u00a0 is mind azt jelzi, hogy Magyarorsz\u00e1g egyre jobban teljes\u00edt. Az Eur\u00f3pai Uni\u00f3 azon kev\u00e9s tag\u00e1llama k\u00f6z\u00e9 tartozunk, amely az elm\u00falt \u00e9vek recesszi\u00f3ja ellen\u00e9re nagy\u00fctem\u0171 gazdas\u00e1gi n\u00f6veked\u00e9sre volt k\u00e9pes.\nA mostani helyzetben fontos c\u00e9l, hogy ezeket az gazdas\u00e1gieredm\u00e9nyeket meg\u0151rizz\u00fck, de azt is l\u00e1tnunk kell, hogy ez az \u00e9vtizednyi munka j\u00f3 alapot ad ahhoz, hogy a j\u00e1rv\u00e1ny okozta v\u00e1ls\u00e1got is le tudjuk gy\u0171rni \u00e9s talpra tudjunk \u00e1llni. Ennek \u00e9rdek\u00e9ben a korm\u00e1ny t\u00f6bb\u00a0 rendk\u00edv\u00fcli gazdas\u00e1gv\u00e9delmi\u00a0 int\u00e9zked\u00e9st jelentett be a m\u00e1rcius 11-\u00e9n \u00e9letbe l\u00e9pett vesz\u00e9lyhelyzet bejelent\u00e9se \u00f3ta, emellett megkezd\u0151d\u00f6tt az idei k\u00f6lts\u00e9gvet\u00e9s hozz\u00e1igaz\u00edt\u00e1sa a v\u00edrus elleni v\u00e9dekez\u00e9shez.\nAz eddig bejelentett gazdas\u00e1gv\u00e9delmi int\u00e9zked\u00e9sek:\n\nA mag\u00e1nszem\u00e9lyek \u00e9s v\u00e1llalkoz\u00e1sok 2020. m\u00e1rcius 18-ig megk\u00f6t\u00f6tt hiteleinek t\u0151ke- \u00e9s kamatfizet\u00e9si k\u00f6telezetts\u00e9g\u00e9t az \u00e9v v\u00e9g\u00e9ig felf\u00fcggesztj\u00fck: a 2020. december 31-ig tart\u00f3, de korm\u00e1nyrendelett\u0151l f\u00fcgg\u0151en m\u00f3dosulhat\u00f3 fizet\u00e9si morat\u00f3rium vonatkozik minden hitel-, k\u00f6lcs\u00f6n- \u00e9s p\u00e9nz\u00fcgyi l\u00edzingszerz\u0151d\u00e9sre. 2021. janu\u00e1r 1-j\u00e9t\u0151l a kor\u00e1bban felvett hitel eredeti t\u00f6rleszt\u0151r\u00e9szlet\u00e9nek nagys\u00e1ga nem n\u00f6vekedhet.\nA gyed, gyes, gyet ell\u00e1t\u00e1sokat meghosszabb\u00edtjuk a vesz\u00e9lyhelyzet idej\u00e9re.\nT\u00f6bb mint 81 ezer kisv\u00e1llalkoz\u00f3 kap mentess\u00e9get j\u00fanius v\u00e9g\u00e9ig a kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja, a kata megfizet\u00e9se al\u00f3l.\nA korm\u00e1ny halad\u00e9kot ad a kisv\u00e1llalkoz\u00e1sok m\u00e1rcius 1-je el\u0151tti kata-tartoz\u00e1s\u00e1ra.\n11 szakm\u00e1ban, f\u0151k\u00e9nt a turizmusban, a vend\u00e9gl\u00e1t\u00e1sban \u00e9s a m\u00e9diaszolg\u00e1ltat\u00e1sban m\u0171k\u00f6d\u0151 c\u00e9geknek nem kell j\u00e1rul\u00e9kot fizetni\u00fck, \u00e9s dolgoz\u00f3ik is kedvezm\u00e9nyesen ad\u00f3zhatnak, csak a 4 sz\u00e1zal\u00e9kos term\u00e9szetbeni eg\u00e9szs\u00e9gbiztos\u00edt\u00e1si j\u00e1rul\u00e9kot kell fizetni\u00fck.\nA v\u00e9grehajt\u00e1sokat felf\u00fcggesztj\u00fck, a fenn\u00e1ll\u00f3 ad\u00f3tartoz\u00e1sokat el\u00e9g lesz a vesz\u00e9lyhelyzet lej\u00e1rta ut\u00e1n befizetni;\n15 ezer forintra n\u0151 a bankk\u00e1rty\u00e1s \u00e9rint\u00e9ses fizet\u00e9s hat\u00e1ra, ez is a j\u00e1rv\u00e1ny lass\u00edt\u00e1s\u00e1t szolg\u00e1lja\n\nA turisztikai, a vend\u00e9gl\u00e1t\u00f3ipari, a sz\u00f3rakoztat\u00f3ipari, a szerencsej\u00e1t\u00e9k, a filmipari, az el\u0151ad\u00f3m\u0171v\u00e9sz, a rendezv\u00e9nyszervez\u0151 \u00e9s a sportszolg\u00e1ltat\u00e1st ny\u00fajt\u00f3 \u00e1gazatokban a munk\u00e1ltat\u00f3 2020. m\u00e1rcius, \u00e1prilis, m\u00e1jus \u00e9s j\u00fanius h\u00f3napokra mentes\u00fcl a munkab\u00e9r ut\u00e1ni k\u00f6zterhek megfizet\u00e9se al\u00f3l.\nA munkav\u00e1llal\u00f3 munkab\u00e9r\u00e9t terhel\u0151 j\u00e1rul\u00e9kok k\u00f6z\u00fcl kiz\u00e1r\u00f3lag a term\u00e9szetbeni eg\u00e9szs\u00e9gbiztos\u00edt\u00e1si j\u00e1rul\u00e9kfizet\u00e9si k\u00f6telezetts\u00e9get kell teljes\u00edteni, annak havi m\u00e9rt\u00e9ke nem haladhatja meg az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9k havi \u00f6sszeg\u00e9t, a 7710 forintot.\nA turizmusfejleszt\u00e9si hozz\u00e1j\u00e1rul\u00e1s megfizet\u00e9s\u00e9re k\u00f6telezetteknek a 2020. m\u00e1rcius 1-t\u0151l 2020. j\u00fanius 30. napj\u00e1ig terjed\u0151 id\u0151szakra nem kell turizmusfejleszt\u00e9si hozz\u00e1j\u00e1rul\u00e1st fizetni, teh\u00e1t bevallani \u00e9s meg\u00e1llap\u00edtani sem kell.\nA munkav\u00e1llal\u00e1si szab\u00e1lyok rugalmasabb\u00e1 v\u00e1ltak.\n\n\n\n"}]