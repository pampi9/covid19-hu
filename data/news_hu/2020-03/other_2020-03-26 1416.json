[{"date": "2020-03-26 14:16", "url": "https://koronavirus.gov.hu/cikkek/az-elso-vonalban-az-egeszsegugyi-dolgozok-allnak", "h1": "Az els\u0151 vonalban az eg\u00e9szs\u00e9g\u00fcgyi dolgoz\u00f3k \u00e1llnak", "body": "\nA harct\u00e9ren az els\u0151 vonalban az eg\u00e9szs\u00e9g\u00fcgyi dolgoz\u00f3k \u00e1llnak, vigy\u00e1znunk kell r\u00e1juk - mondta M\u00fcller Cec\u00edlia orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\u00a0\nAz eg\u00e9szs\u00e9g\u00fcgyi dolgoz\u00f3k v\u00e9d\u0151felszerel\u00e9s\u00e9r\u0151l sz\u00f3lva azt mondta: ha hordj\u00e1k, magukat is meg\u00f3vj\u00e1k a fert\u0151z\u0151d\u00e9st\u0151l, \u00e9s megakad\u00e1lyozz\u00e1k a fert\u0151z\u00e9s tov\u00e1bbvitel\u00e9t is. M\u00fcller Cec\u00edlia ism\u00e9telten hangs\u00falyozta: akiben felmer\u00fcl a gyan\u00fa, hogy kapcsolatba ker\u00fclhetett az \u00faj koronav\u00edrussal, mert fels\u0151 l\u00e9g\u00fati t\u00fcnetei vannak, k\u00fclf\u00f6ldi \u00fatr\u00f3l t\u00e9rt haza vagy koronav\u00edrussal igazoltan fert\u0151z\u00f6tt ember k\u00f6rnyezet\u00e9ben volt, az mindenk\u00e9pp telefonon h\u00edvja a h\u00e1ziorvos\u00e1t.\nA l\u00e9nyeg, hogy a beteg ne menjen sehova, hiszen ezzel cs\u00f6kkenthet\u0151 a kontaktusok sz\u00e1ma a k\u00f6rnyezet\u00e9ben, f\u0151k\u00e9pp pedig az eg\u00e9szs\u00e9g\u00fcgyi ell\u00e1t\u00f3rendszerben - mondta. Arr\u00f3l, hogy az adott beteg val\u00f3ban gyan\u00fas esetnek min\u0151s\u00fcl-e, a h\u00e1ziorvos fog d\u00f6nteni a j\u00e1rv\u00e1ny\u00fcgyi szakemberrel. Ha igen, akkor az Orsz\u00e1gos Ment\u0151szolg\u00e1lat erre a speci\u00e1lis tev\u00e9kenys\u00e9gre kialak\u00edtott csoportja fog t\u0151le mint\u00e1t venni az otthon\u00e1ban. Ha pedig k\u00f3rh\u00e1zi ell\u00e1t\u00e1st ig\u00e9nyel, szint\u00e9n az Orsz\u00e1gos Ment\u0151szolg\u00e1lat fogja \u0151t a kijel\u00f6lt int\u00e9zm\u00e9nybe sz\u00e1ll\u00edtani - ismertette az orsz\u00e1gos tisztif\u0151orvos.\nA maszkot az viselje, akinek felt\u00e9tlen\u00fcl sz\u00fcks\u00e9ges, viszont ha valaki abban \u00e9rzi mag\u00e1t biztons\u00e1gban, vegye fel, de helyesen - h\u00edvta fel a figyelmet. A maszkvisel\u00e9s azonban \u00f6nmag\u00e1ban nem el\u00e9g, a t\u00f6bbi higi\u00e9n\u00e9s szab\u00e1lyt, \u00edgy p\u00e9ld\u00e1ul a t\u00e1vols\u00e1gtart\u00e1st \u00e9s a rendszeres k\u00e9zmos\u00e1st nem teszi feleslegess\u00e9 - hangs\u00falyozta. Ugyanakkor egy egyszer\u0171 maszk is megakad\u00e1lyozza, hogy valaki cseppfert\u0151z\u00e9ssel tov\u00e1bbadja a v\u00edrust - tette hozz\u00e1. Megjegyezte: a helytelen maszkhaszn\u00e1lat a biztons\u00e1g hamis ill\u00fazi\u00f3j\u00e1t is keltheti. Ha p\u00e9ld\u00e1ul valaki \u00e1lland\u00f3an az arc\u00e1hoz ny\u00falk\u00e1l, mert k\u00e9nyelmetlen a maszk, azzal \u00f6nmag\u00e1t fert\u0151zheti meg.\nA maszk lev\u00e9telekor k\u00edv\u00fclr\u0151l kell azt megfogni, r\u00f6gt\u00f6n ki kell dobni \u00e9s kezet kell mosni. M\u00fcller Cec\u00edlia k\u00e9rd\u00e9sre v\u00e1laszolva elmondta: a s\u0171r\u0171bben lakott ter\u00fcleteken t\u00f6bb beteget regisztr\u00e1lnak, de konkr\u00e9t ter\u00fclethez k\u00f6thet\u0151 g\u00f3cpontok nincsenek, az eg\u00e9sz orsz\u00e1g ter\u00fclet\u00e9r\u0151l regisztr\u00e1ltak m\u00e1r megbeteged\u00e9seket. Besz\u00e9lt arr\u00f3l: ha t\u00f6meges megbeteged\u00e9sek lesznek, akkor nyilv\u00e1nval\u00f3an t\u00f6bb korl\u00e1toz\u00f3 int\u00e9zked\u00e9s lesz, de a higi\u00e9n\u00e9s rendszab\u00e1lyok nem fognak v\u00e1ltozni, akkor is azokat a higi\u00e9niai szab\u00e1lyokat kell majd betartani, mint a j\u00e1rv\u00e1ny mostani szakasz\u00e1ban.\nSzint\u00e9n k\u00e9rd\u00e9sre sz\u00f3lt arr\u00f3l is, hogy a j\u00e1rv\u00e1nyra hivatkozva s\u00fcrg\u0151s beavatkoz\u00e1sok nem maradhatnak el, a s\u00fcrg\u0151ss\u00e9gi oszt\u00e1lyok \u00e9s m\u00e1s oszt\u00e1lyok is k\u00f6telesek fogadni a betegeket, ha akut ell\u00e1t\u00e1sra van sz\u00fcks\u00e9g\u00fck.\n\nForr\u00e1s:MTI\n\n"}]