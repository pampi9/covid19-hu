[{"date": "2020-03-28 18:41", "url": "https://koronavirus.gov.hu/cikkek/kovacs-zoltana-szabalyok-betartasa-gatolja-virus-terjedeset", "h1": "Kov\u00e1cs Zolt\u00e1n:a szab\u00e1lyok betart\u00e1sa g\u00e1tolja a v\u00edrus terjed\u00e9s\u00e9t", "body": "\nA korm\u00e1ny koronav\u00edrus-j\u00e1rv\u00e1ny \u00fcgy\u00e9ben hozott minden d\u00f6nt\u00e9s\u00e9nek az a c\u00e9lja, hogy g\u00e1tolni, lass\u00edtani lehessen a v\u00edrus terjed\u00e9s\u00e9t \u00e9s az eg\u00e9szs\u00e9g\u00fcgyi ell\u00e1t\u00f3rendszer, az ott dolgoz\u00f3k fel tudjanak k\u00e9sz\u00fclni a betegek ell\u00e1t\u00e1s\u00e1ra - mondta Kov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r.\n\nA kabinet kommunik\u00e1ci\u00f3s akci\u00f3csoportj\u00e1nak vezet\u0151je eml\u00e9keztetett, szombatt\u00f3l \u00e9rv\u00e9nyesek azok a kij\u00e1r\u00e1si korl\u00e1toz\u00e1sok, amelyekr\u0151l a korm\u00e1ny m\u00e9g cs\u00fct\u00f6rt\u00f6k\u00f6n d\u00f6nt\u00f6tt.\nAz operat\u00edv t\u00f6rzs szombat reggel is \u00fcl\u00e9sezett, folyamatosan figyeli a kialakult helyzetet \u00e9s int\u00e9zkedik akkor, ha \u00fajabb l\u00e9p\u00e9sekre van sz\u00fcks\u00e9g a v\u00e9dekez\u00e9sben - fejtette ki.\nHangs\u00falyozta, mindez azonban csak akkor lehet elegend\u0151, ha a korm\u00e1ny a magyar \u00e1llampolg\u00e1rokt\u00f3l is megkap minden seg\u00edts\u00e9get. A szab\u00e1lyok betart\u00e1sa ugyanis nem els\u0151sorban az operat\u00edv t\u00f6rzs \u00e9rdeke, nem is a korm\u00e1ny d\u00f6nt\u00e9s\u00e9nek k\u00e9rd\u00e9se, hanem minden magyar ember \u00e9rdeke - mutatott r\u00e1 az \u00e1llamtitk\u00e1r.\n\nKov\u00e1cs Zolt\u00e1n al\u00e1h\u00fazta, \"mindny\u00e1jan felel\u0151sek vagyunk egym\u00e1s\u00e9rt, mindny\u00e1junk \u00e9rdeke, hogy azokat az el\u0151\u00edr\u00e1sokat betartsuk, amelyeket az elm\u00falt napokban \u00e9s hetekben hoztunk\". \"Ez a garanci\u00e1ja annak, hogy k\u00f6z\u00f6sen tudjunk fell\u00e9pni a v\u00edrus terjed\u00e9se ellen\" - fogalmazott.\n\nMTI 2020. m\u00e1rcius 28.\n\n"}]