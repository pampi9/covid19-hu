[{"date": "2020-03-20 12:26", "url": "https://koronavirus.gov.hu/cikkek/enyhe-tunetekkel-otthoni-karantenban-kell-maradni", "h1": "Enyhe t\u00fcnetekkel otthoni karant\u00e9nban kell maradni  ", "body": "\nFel kell k\u00e9sz\u00fclni arra, hogy sok m\u00e1s orsz\u00e1ghoz hasonl\u00f3an Magyarorsz\u00e1gon is \u00e1tl\u00e9phet\u00fcnk a t\u00f6meges megbeteged\u00e9sek szakasz\u00e1ba. Ezt csak \u00fagy tudjuk lass\u00edtani, ha mindenki betartja a sz\u00fcks\u00e9ges \u00f3vint\u00e9zked\u00e9seket. Enyhe t\u00fcnetekkel otthoni karant\u00e9nban kell maradni. Akin\u00e9l s\u00falyos t\u00fcnetek jelentkeznek, kock\u00e1zati csoportba tartozik \u00e9s k\u00f3rh\u00e1zi ell\u00e1t\u00e1st ig\u00e9nyel, az term\u00e9szetesen k\u00f3rh\u00e1zba ker\u00fcl.\n\n\nFontos tudni, hogy haz\u00e1nkat sem ker\u00fcli el a v\u00edrus, ez egy vil\u00e1gj\u00e1rv\u00e1ny. A fert\u0151z\u00e9s vesz\u00e9ly\u00e9t \u00fagy tudjuk cs\u00f6kkenteni, ha elker\u00fclj\u00fck az emberek k\u00f6z\u00f6tti \u00e9rintkez\u00e9seket, tal\u00e1lkoz\u00e1sokat. Ez\u00e9rt aki teheti, maradjon otthon. V\u00e1rhat\u00f3an sok \u00faj koronav\u00edrus-fert\u0151z\u00f6tt lesz Magyarorsz\u00e1gon is, de ez nem jelenti azt, hogy aki megfert\u0151z\u0151dik, az felt\u00e9tlen\u00fcl k\u00f3rh\u00e1zba ker\u00fcl. A koronav\u00edrus-fert\u0151z\u00e9s az esetek nagy r\u00e9sz\u00e9ben enyhe t\u00fcnetekkel zajlik, nem ig\u00e9nyel k\u00f3rh\u00e1zi kezel\u00e9st. Akin\u00e9l a betegs\u00e9g t\u00fcnetmentes vagy enyhe lefoly\u00e1s\u00fa, annak otthoni karant\u00e9nban kell maradnia. K\u00f3rh\u00e1zi ell\u00e1t\u00e1sra jellemz\u0151en a s\u00falyos t\u00fcneteket mutat\u00f3 (pl. l\u00e9gz\u00e9si neh\u00e9zs\u00e9ggel k\u00fczd\u0151), \u00e9s/vagy 60 \u00e9v feletti, kr\u00f3nikus betegeknek van sz\u00fcks\u00e9ge. o Ha l\u00e1zas, k\u00f6h\u00f6g, f\u00e1j a torka, mindenk\u00e9pp telefonon h\u00edvja a h\u00e1ziorvos\u00e1t! Szem\u00e9lyesen se a h\u00e1ziorvos\u00e1t, se a szakrendel\u0151t vagy se a k\u00f3rh\u00e1zat ne keresse fel. A h\u00e1ziorvos telefonon fogja \u00d6nt kik\u00e9rdezni. \u00b7 Ha csak enyhe t\u00fcnetei vannak \u00e9s nem tartozik kock\u00e1zati csoportba, akkor \u00d6n nem ig\u00e9nyel k\u00f3rh\u00e1zi ell\u00e1t\u00e1st, hanem otthoni karant\u00e9nban kell maradjon. Az otthoni karant\u00e9n betart\u00e1sa az\u00e9rt fontos, hogy ne fert\u0151zz\u00fcnk meg m\u00e1sokat. \u00b7 K\u00f3rh\u00e1zi ell\u00e1t\u00e1st jellemz\u0151en az a beteg ig\u00e9nyel, akinek s\u00falyos t\u00fcnete (pl. l\u00e9gz\u00e9si neh\u00e9zs\u00e9ge) van, \u00e9s/vagy kock\u00e1zati csoportba (60 \u00e9v feletti, vagy kr\u00f3nikus beteg) tartozik. \u0150t a ment\u0151 a ter\u00fcleti illet\u00e9kes k\u00f3rh\u00e1zba vagy j\u00e1rv\u00e1nyk\u00f3rh\u00e1zba sz\u00e1ll\u00edtja. Ott megfelel\u0151 ell\u00e1t\u00e1sban r\u00e9szes\u00fcl, mint\u00e1t vesznek laborat\u00f3riumi vizsg\u00e1latra. A s\u00falyos betegek egy r\u00e9sze intenz\u00edv ell\u00e1t\u00e1sra is, ak\u00e1r l\u00e9legeztet\u00e9sre is szorulhat.\nEl\u0151zm\u00e9ny:\nAz operat\u00edv t\u00f6rzs sajt\u00f3t\u00e1j\u00e9koztat\u00f3ja (2020. m\u00e1rcius 19.)\nhttps://www.youtube.com/watch?v=hnHcFM272P0\nCsak k\u00f6z\u00f6sen tehet\u00fcnk a j\u00e1rv\u00e1ny lass\u00edt\u00e1s\u00e1\u00e9rt! Ossza meg vide\u00f3nkat!\nhttps://koronavirus.gov.hu/cikkek/csak-kozosen-tehetunk-jarvany-lassitasaert-ossza-meg-videonkat\n\n"}]