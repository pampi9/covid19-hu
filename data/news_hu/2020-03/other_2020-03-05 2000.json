[{"date": "2020-03-05 20:00", "url": "https://koronavirus.gov.hu/cikkek/szent-istvan-egyetem-nem-jart-be-az-egyetemre-fertozott-hallgato", "h1": "Szent Istv\u00e1n Egyetem: nem j\u00e1rt be az egyetemre a fert\u0151z\u00f6tt hallgat\u00f3", "body": "\nEgy teher\u00e1ni konferenci\u00e1n vett volna r\u00e9szt a Szent Istv\u00e1n Egyetem (SZIE) g\u00f6d\u00f6ll\u0151i kar\u00e1nak doktorandusz hallgat\u00f3ja, akin\u00e9l Magyarorsz\u00e1gon azonos\u00edtott\u00e1k a koronav\u00edrust. A k\u00fclf\u00f6ldi di\u00e1k \u00f6nk\u00e9ntes karant\u00e9nba vonult, nem l\u00e1togatott egyetlen egyetemi campust sem - t\u00e1j\u00e9koztatta a SZIE k\u00f6zlem\u00e9nyben cs\u00fct\u00f6rt\u00f6k\u00f6n az MTI-t.\n\nMint \u00edrj\u00e1k, a doktorandusz a tanulm\u00e1nyi el\u0151menetel\u00e9hez sz\u00fcks\u00e9ges konferenci\u00e1n vett volna r\u00e9szt Teher\u00e1nban febru\u00e1r 23-\u00e1n \u00e9s 24-\u00e9n, ahova m\u00e1r 20-\u00e1n megkezdte az utaz\u00e1s\u00e1t. Ir\u00e1n hivatalosan febru\u00e1r 22-\u00e9n jelentette be a koronav\u00edrus ottani megjelen\u00e9s\u00e9t, a konferencia emiatt el is maradt.\nA hallgat\u00f3 febru\u00e1r 28-\u00e1n, p\u00e9nteken \u00e9rkezett vissza Ir\u00e1nb\u00f3l, felkereste a Szent L\u00e1szl\u00f3 K\u00f3rh\u00e1zat, jelezve, hogy fert\u0151z\u00f6tt ter\u00fcletr\u0151l \u00e9rkezett. A t\u00e9mavezet\u0151je is jelezte sz\u00e1m\u00e1ra, hogy - \u00f6sszhangban az egyetemi int\u00e9zked\u00e9sekkel - legal\u00e1bb 14 napig ne l\u00e1togassa az int\u00e9zm\u00e9nyt, t\u00e1voll\u00e9te igazolt t\u00e1voll\u00e9tnek min\u0151s\u00fcl. A hallgat\u00f3 a vissza\u00e9rkez\u00e9s\u00e9t k\u00f6vet\u0151en budapesti alb\u00e9rlet\u00e9ben \u00f6nk\u00e9ntes karant\u00e9nba vonult, egyetlen egyetemi campust sem l\u00e1togatott meg, sem G\u00f6d\u00f6ll\u0151n, sem Budapesten - \u00edrj\u00e1k.\nAz egyetem a k\u00f6zlem\u00e9nyben megjegyzi, m\u00e1r janu\u00e1rban elk\u00fcldt\u00e9k a megel\u0151z\u00e9sre szolg\u00e1l\u00f3 higi\u00e9n\u00e9s rendszab\u00e1lyokr\u00f3l sz\u00f3l\u00f3 inform\u00e1ci\u00f3kat a munkat\u00e1rsaknak \u00e9s a hallgat\u00f3knak magyar \u00e9s angol nyelven is - az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1ltal kiadott elj\u00e1r\u00e1srenddel \u00f6sszhangban. Az eddigi int\u00e9zked\u00e9seit megszigor\u00edtott\u00e1k, ism\u00e9telt t\u00e1j\u00e9koztat\u00e1st k\u00fcldtek a munkat\u00e1rsaknak \u00e9s a hallgat\u00f3knak, \u00e9s megkezd\u0151d\u00f6tt az egyetemi rendezv\u00e9nyek \u00e9s a k\u00fclf\u00f6ldi konferencia r\u00e9szv\u00e9telek fel\u00fclvizsg\u00e1lata is - \u00edrj\u00e1k.\nOrb\u00e1n Viktor minisztereln\u00f6k szerda kora este k\u00f6z\u00f6ss\u00e9gi oldal\u00e1n jelentette be, hogy megvan az els\u0151 k\u00e9t olyan beteg, akit koronav\u00edrus-fert\u0151z\u00e9s miatt kellett k\u00f3rh\u00e1zba vinni. A m\u00e1sik \u00e9rintett a\u00a0Semmelweis\u00a0Egyetem gy\u00f3gyszer\u00e9sz hallgat\u00f3ja. Szl\u00e1vik J\u00e1nos, a D\u00e9l-Pesti Centrumk\u00f3rh\u00e1z oszt\u00e1lyvezet\u0151 f\u0151orvosa cs\u00fct\u00f6rt\u00f6k\u00f6n azt k\u00f6z\u00f6lte, hogy a k\u00e9t ir\u00e1ni di\u00e1k j\u00f3 \u00e1llapotban van, enyhe t\u00fcneteik vannak, nem l\u00e1zasak, \"fizik\u00e1lisan teljesen j\u00f3l vannak\".\nForr\u00e1s: MTI\n\n"}]