[{"date": "2020-03-10 20:05", "url": "https://koronavirus.gov.hu/cikkek/gyakorlati-tanacsok-koronavirussal-kapcsolatban-ovodak-bolcsodek-reszere", "h1": "Gyakorlati tan\u00e1csok koronav\u00edrussal kapcsolatban \u00f3vod\u00e1k, b\u00f6lcs\u0151d\u00e9k r\u00e9sz\u00e9re", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont gyakorlati tan\u00e1csai\u00a0\u00f3vod\u00e1k, b\u00f6lcs\u0151d\u00e9k\u00a0r\u00e9sz\u00e9re.\n\nMivel a v\u00edrus nagyon gyorsan terjed z\u00e1rt k\u00f6z\u00f6ss\u00e9gekben, ez\u00e9rt fontos az al\u00e1bbi teend\u0151k betart\u00e1sa.\n\n\n\nA szem\u00e9lyi higi\u00e9n\u00e9re fokozottan kell figyelni.\n\n\nA fert\u0151z\u00e9s megel\u0151z\u00e9s\u00e9nek legfontosabb m\u00f3dja a gyakori, alapos szappanos k\u00e9zmos\u00e1s.\n\n\nA gyermekeknek tan\u00edts\u00e1k meg az \u00fagynevezett k\u00f6h\u00f6g\u00e9si etikettet: pap\u00edr zsebkend\u0151 haszn\u00e1lata k\u00f6h\u00f6g\u00e9skor, t\u00fcsszent\u00e9skor, a haszn\u00e1lt zsebkend\u0151t ki kell dobni, majd kezet kell mosni.\n\n\nA vizes egys\u00e9gekben a k\u00e9zmos\u00e1s \u00e9s k\u00e9zfert\u0151tlen\u00edt\u00e9si lehet\u0151s\u00e9get biztos\u00edtani kell, a gyermekek ezek haszn\u00e1lat\u00e1t feln\u0151tt ellen\u0151rz\u00e9s\u00e9vel v\u00e9gezz\u00e9k.\n\n\nKer\u00fclni kell a szok\u00e1sos \u00e9rintkez\u00e9si form\u00e1k k\u00f6z\u00fcl a k\u00e9zfog\u00e1st, puszit.\n\n\nSzell\u0151ztessenek gyakran.\n\n\nA k\u00f6z\u00f6ss\u00e9gi rendezv\u00e9nyek megtart\u00e1sa m\u00e9rlegelend\u0151.\n\n\nA koronav\u00edrus lipid burokkal rendelkezik, \u00edgy a legt\u00f6bb, egyf\u00e1zis\u00fa tiszt\u00edt\u00f3-, fert\u0151tlen\u00edt\u0151szer hat\u00e1sos ellene. Takar\u00edt\u00e1shoz virucid hat\u00e1ssal rendelkez\u0151 k\u00e9sz\u00edtm\u00e9nyek haszn\u00e1lata javasolt.\n\n\nA gyermekek \u00e1ltal haszn\u00e1lt j\u00e1t\u00e9kok, eszk\u00f6z\u00f6k napi fert\u0151tlen\u00edt\u0151 tiszt\u00edt\u00e1sa javasolt.\n\n\nKiemelten fontos \u00e9s napj\u00e1ban t\u00f6bbsz\u00f6r is fert\u0151tlen\u00edteni kell azokat a fel\u00fcleteket, melyeket k\u00e9zzel gyakran \u00e9rintenek (ilyenek pl. az ajt\u00f3kilincsek, korl\u00e1tok, villanykapcsol\u00f3k stb.) Ezeknek a fel\u00fcleteknek a fert\u0151tlen\u00edt\u00e9s\u00e9re az alkohol b\u00e1zis\u00fa gyorsfert\u0151tlen\u00edt\u0151k, illetve a fert\u0151tlen\u00edt\u0151 kend\u0151k alkalmazhat\u00f3ak.\n\n\nA vizes egys\u00e9gek padl\u00f3 \u00e9s csempe falburkolatainak, valamint kl\u00f3r\u00e1ll\u00f3 burkolattal ell\u00e1tott helyis\u00e9gek padl\u00f3 burkolatainak fert\u0151tlen\u00edt\u00e9s\u00e9re a kl\u00f3rtartalm\u00fa k\u00e9sz\u00edtm\u00e9nyek is alkalmazhat\u00f3k, abban az esetben, ha a k\u00e9sz\u00edtm\u00e9ny c\u00edmk\u00e9j\u00e9n a virucid hat\u00e1s, illetve a virucid hat\u00e1s l\u00e9trej\u00f6tt\u00e9hez az alkalmaz\u00e1si param\u00e9terek a haszn\u00e1lati utas\u00edt\u00e1sban fel vannak t\u00fcntetve.\n\n\nA szem\u00e9lyzet k\u00fcl\u00f6n\u00f6s gonddal tiszt\u00edtsa az \u00e9tkez\u00e9s sor\u00e1n haszn\u00e1lt eszk\u00f6z\u00f6ket.\n\n\nA text\u00edli\u00e1k g\u00e9pi \u00faton t\u00f6rt\u00e9n\u0151 fert\u0151tlen\u00edt\u0151 mos\u00e1sa termodezinfekci\u00f3s \u00e9s kemo-termodezinfekci\u00f3s mos\u00e1si elj\u00e1r\u00e1ssal t\u00f6rt\u00e9nhet.\n\n\nA pamutsz\u00e1las text\u00edlia tiszt\u00edt\u00e1s\u00e1ra mind a k\u00e9t mos\u00e1si elj\u00e1r\u00e1s alkalmazhat\u00f3. A termodezinfekci\u00f3s mos\u00e1si elj\u00e1r\u00e1s 90-95\u00b0C h\u0151m\u00e9rs\u00e9kleten norm\u00e1l, \u00e1ltal\u00e1nos mos\u00f3szer alkalmaz\u00e1sa mellett t\u00f6rt\u00e9nik. Ebben az esetben a fert\u0151tlen\u00edt\u0151 hat\u00e1st a magas h\u0151m\u00e9rs\u00e9klet biztos\u00edtja.\n\n\nKevertsz\u00e1las text\u00edli\u00e1k eset\u00e9ben az alacsonyabb h\u0151m\u00e9rs\u00e9kleten \u00e9s fert\u0151tlen\u00edt\u0151 hat\u00e1s\u00fa mos\u00f3szer alkalmaz\u00e1s\u00e1val t\u00f6rt\u00e9n\u0151 \u00fagynevezett g\u00e9pi kemo-termodezinfekci\u00f3s mos\u00e1si elj\u00e1r\u00e1s alkalmazhat\u00f3.\n\n\nBeteg gyermek ne j\u00e1rjon k\u00f6z\u00f6ss\u00e9gbe.\n\n\nAmennyiben egy gyermekn\u00e9l, vagy dolgoz\u00f3n\u00e1l l\u00e9g\u00fati fert\u0151z\u00e9s t\u00fcnetei \u00e9szlelhet\u0151k, halad\u00e9ktalanul el kell \u0151t k\u00fcl\u00f6n\u00edteni, egy\u00fattal \u00e9rtes\u00edteni kell az int\u00e9zm\u00e9ny orvos\u00e1t, aki az el\u0151\u00edrt \u00e9s \u00e1ltala ismert elj\u00e1r\u00e1srend szerint d\u00f6nt a tov\u00e1bbi teend\u0151kr\u0151l. Gyermek eset\u00e9n a sz\u00fcl\u0151k \u00e9rtes\u00edt\u00e9s\u00e9r\u0151l is gondoskodni kell.\n\n\nAmennyiben az int\u00e9zm\u00e9nyben a fert\u0151z\u00f6tt szem\u00e9lyt azonos\u00edtanak, akkor a k\u00f6z\u00f6ss\u00e9g z\u00e1rt jellege miatt fenn\u00e1ll a dolgoz\u00f3k \u00e9s a gondozottak fert\u0151z\u0151d\u00e9s\u00e9nek kock\u00e1zata is. A j\u00e1rv\u00e1ny\u00fcgyi vizsg\u00e1lat ez\u00e9rt r\u00e1juk is kiterjed.\n\n\nForr\u00e1s:\u00a0https://www.nnk.gov.hu/index.php/lakossagi-tajekoztatok/koronavirus/536-gyakorlati-tanacsok-koronavirussal-kapcsolatban-ovodak-bolcsodek-reszere\n\n\u00a0\n\n"}]