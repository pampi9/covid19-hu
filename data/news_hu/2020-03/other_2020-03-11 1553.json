[{"date": "2020-03-11 15:53", "url": "https://koronavirus.gov.hu/cikkek/honvedsegnek-kulonleges-helyzetben-el-kell-latnia-hagyomanyos-feladatait", "h1": "A honv\u00e9ds\u00e9gnek k\u00fcl\u00f6nleges helyzetben is el kell l\u00e1tnia hagyom\u00e1nyos feladatait", "body": "\nA Magyar Honv\u00e9ds\u00e9gnek (MH) a koronav\u00edrus okozta k\u00fcl\u00f6nleges helyzetb\u0151l ad\u00f3d\u00f3 tennival\u00f3k mellett el kell l\u00e1tnia a hagyom\u00e1nyos feladatait: biztos\u00edtani Magyarorsz\u00e1g f\u00fcggetlens\u00e9g\u00e9t, ter\u00fcleti integrit\u00e1s\u00e1t, szavatolni a magyar emberek biztons\u00e1g\u00e1t -\u00a0k\u00f6z\u00f6lte a Honv\u00e9delmi Miniszt\u00e9rium parlamenti \u00e1llamtitk\u00e1ra szerd\u00e1n sajt\u00f3t\u00e1j\u00e9koztat\u00f3n Debrecenben, miut\u00e1n a helyi Kossuth laktany\u00e1ban t\u00e1j\u00e9koz\u00f3dott az ott \u00e1llom\u00e1soz\u00f3 alakulatok felk\u00e9sz\u00fclts\u00e9g\u00e9r\u0151l.\n\nN\u00e9meth Szil\u00e1rd\u00a0a legfontosabb tennival\u00f3nak a l\u00e9gt\u00e9rv\u00e9delmet jel\u00f6lte meg, hogy adott esetben a Gripenek tudj\u00e1k teljes\u00edteni a szolg\u00e1latot. A \"koronav\u00edrusos helyzetben\"\u00a0els\u0151dleges feladat a Gripen-pil\u00f3t\u00e1k eg\u00e9szs\u00e9g\u00e9nek meg\u0151rz\u00e9se, ennek \u00e9rdek\u00e9ben h\u00e1rom v\u00e1lt\u00e1sban, t\u00e9rben is id\u0151ben teljesen elszigetelten \u00e1llnak a katon\u00e1k rendelkez\u00e9sre a feladatok ell\u00e1t\u00e1s\u00e1ra - jelezte az \u00e1llamtitk\u00e1r.\nHozz\u00e1tette: az 5. sz\u00e1m\u00fa Bocskai Istv\u00e1n L\u00f6v\u00e9szdand\u00e1rnak \u00e9s a 24. Bornemissza Gergely felder\u00edt\u0151 ezrednek otthont ad\u00f3\u00a0debreceni laktany\u00e1ban pedig \"a sz\u00e1razf\u00f6ldi m\u0171veleteket\" v\u00e9gzik, \u00e9s onnan vez\u00e9nylik a hat\u00e1rv\u00e9delemre is a katon\u00e1kat.\u00a0\"A hat\u00e1rra eg\u00e9szs\u00e9ges katon\u00e1kat kell k\u00fcldeni, akik k\u00e9pesek megv\u00e9deni a magyar hat\u00e1rt, a magyar embereket, ha \u00fagy tetszik, eg\u00e9sz Eur\u00f3p\u00e1t\" - mondta N\u00e9meth Szil\u00e1rd, megjegyezve, hogy ennek \u00e9rdek\u00e9ben megtett\u00e9k a sz\u00fcks\u00e9ges int\u00e9zked\u00e9seket.\n\nElmondta:\u00a0Debrecenben van \"a sz\u00e1razf\u00f6ldi fegyveres k\u00e9szenl\u00e9ti szolg\u00e1lat biztos\u00edt\u00e1sa is\". Ezek olyan katonai k\u00e9pess\u00e9gek, honv\u00e9delmi feladatok, amelyeknek els\u0151dleges szerep\u00fck van Magyarorsz\u00e1g biztons\u00e1g\u00e1nak megv\u00e9d\u00e9s\u00e9ben. N\u00e9meth Szil\u00e1rd hozz\u00e1tette, a t\u00e1rc\u00e1nak pedig az a feladata, hogy mindazokat, akik ebben r\u00e9szt vesznek, meg tudj\u00e1k v\u00e9deni a koronav\u00edrus-fert\u0151z\u00e9st\u0151l.\nAz \u00e1llamtitk\u00e1r kit\u00e9rt a katonacsal\u00e1dok seg\u00edt\u00e9s\u00e9re is, megjegyezve,\u00a0ahol a f\u00e9rj \u00e9s a feles\u00e9g is katona, \u00fagy vez\u00e9nylik a szolg\u00e1latukat, hogy egyik\u0151j\u00fck otthon lehessen a csal\u00e1ddal, a gyerekekkel, az id\u0151sekkel.\nA debreceni Kossuth laktany\u00e1ban szerzett helysz\u00edni tapasztalatait \u00f6sszegezve N\u00e9meth Szil\u00e1rd azt mondta, \"minden felt\u00e9tel adott, minden eszk\u00f6zt megkaptak, hogy a magyar honv\u00e9dek azt a feladatot, amelyet esk\u00fcj\u00fckben v\u00e1llaltak: Magyarorsz\u00e1g \u00e9s a magyar emberek biztons\u00e1g\u00e1nak megv\u00e9d\u00e9s\u00e9t, a lehet\u0151 legmagasabb szinten tudj\u00e1k v\u00e9gezni\".\nSzloszj\u00e1r Bal\u00e1zs dand\u00e1rt\u00e1bornok, a Bocskai l\u00f6v\u00e9szdand\u00e1r parancsnoka jelentette, hogy egys\u00e9g\u00fck itthon \u00e9s a k\u00fclf\u00f6ldi misszi\u00f3kban is folytatja a szolg\u00e1latot azon int\u00e9zked\u00e9sek bevezet\u00e9s\u00e9vel, amelyeket a koronav\u00edrus miatt kellett megtenni. Felh\u00edvta a figyelmet arra: mindenkinek saj\u00e1t felel\u0151ss\u00e9ge, hogy ha b\u00e1rmilyen t\u00fcnetet \u00e9szlel, \u00f6nk\u00e9ntes karant\u00e9nba vonuljon. Ebben seg\u00edtik a katon\u00e1kat inform\u00e1ci\u00f3kkal \u00e9s eg\u00e9szs\u00e9g\u00fcgyi szolg\u00e1lattal - tette hozz\u00e1.\nA dand\u00e1rparancsnok bejelentette:\u00a0szerd\u00e1t\u00f3l csak az \u00e1lland\u00f3 enged\u00e9llyel rendelkez\u0151k l\u00e9phetnek be a Kossuth laktany\u00e1ba, ahol folyamatos az eg\u00e9szs\u00e9g\u00fcgyi szolg\u00e1lat, \u00e9s 14 napig k\u00e9pesek az \u00f6nell\u00e1t\u00e1sra esetleges karant\u00e9n bevezet\u00e9s\u00e9n\u00e9l.\nTart a k\u00fclf\u00f6ldi misszi\u00f3v\u00e1lt\u00e1s, ami Debrecent is \u00e9rinti - jelezte Szloszj\u00e1r Bal\u00e1zs az MTI k\u00e9rd\u00e9s\u00e9re. Azt mondta, kiutaz\u00e1s el\u0151tt minden katona orvosi vizsg\u00e1laton vesz r\u00e9szt, eddig h\u00e1rom v\u00e1lt\u00e1s indult el, h\u00e1rom katon\u00e1t kellett itthon tartani, \u0151k 14 napos \u00f6nk\u00e9ntes karant\u00e9nban vannak, mert kor\u00e1bban m\u00e1s eur\u00f3pai orsz\u00e1gban j\u00e1rtak. Az \u00e9rintettek a karant\u00e9n ut\u00e1n kezdik meg k\u00fclf\u00f6ldi szolg\u00e1latukat - f\u0171zte hozz\u00e1.\nElmondta azt is, hogy a k\u00fclf\u00f6ldi misszi\u00f3ban r\u00e9szt vev\u0151 katon\u00e1k eg\u00e9szs\u00e9gesek, egyik helysz\u00ednr\u0151l sem kaptak inform\u00e1ci\u00f3t \"semmilyen v\u00edrusr\u00f3l\".\nN\u00e9meth Szil\u00e1rd a sajt\u00f3t\u00e1j\u00e9koztat\u00f3 v\u00e9g\u00e9n megjegyezte:\u00a0a Magyar Honv\u00e9ds\u00e9gben meghozott int\u00e9zked\u00e9sek \u00f6sszhangban vannak az operat\u00edv t\u00f6rzs aj\u00e1nl\u00e1saival, az orsz\u00e1gos tisztif\u0151orvos int\u00e9zked\u00e9seivel \u00e9s a NATO katona-eg\u00e9szs\u00e9g\u00fcgyi el\u0151\u00edr\u00e1saival.\nFelh\u00edvta a figyelmet arra, hogy\u00a0Budapesten m\u0171k\u00f6dik a NATO katona-eg\u00e9szs\u00e9g\u00fcgyi kiv\u00e1l\u00f3s\u00e1gi k\u00f6zpontja, amely szint\u00e9n seg\u00edti a munk\u00e1t, \u00e9s arra is lehet\u0151s\u00e9get ad, hogy a m\u00fcncheni katona-eg\u00e9szs\u00e9g\u00fcgyi laborat\u00f3riummal, k\u00f6zponttal szorosan egy\u00fcttm\u0171k\u00f6djenek a magyar katonaorvosok.\nA Honv\u00e9delmi Miniszt\u00e9rium parlamenti \u00e1llamtitk\u00e1ra a debreceni laktanya l\u00e1togat\u00e1sa v\u00e9g\u00e9n megtekintett egy bemutat\u00f3t, amelyen azt demonstr\u00e1lt\u00e1k, hogy ha esetleg hosszabb karant\u00e9nt\u00a0\u00a0vezetnek be, milyen biztons\u00e1gi k\u00f6r\u00fclm\u00e9nyek k\u00f6z\u00f6tt, milyen eg\u00e9szs\u00e9g\u00fcgyi elj\u00e1r\u00e1sok mellett juttathatj\u00e1k be az \u00e9lelmiszereket a lez\u00e1rt laktany\u00e1ba.\n\n"}]