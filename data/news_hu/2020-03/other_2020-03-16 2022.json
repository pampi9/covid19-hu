[{"date": "2020-03-16 20:22", "url": "https://koronavirus.gov.hu/cikkek/ujabb-szintet-lepett-jarvany-napokon-belul-csoportos-fertozes-szakaszaba-lepunk", "h1": "\u00dajabb szintet l\u00e9pett a j\u00e1rv\u00e1ny -  napokon bel\u00fcl a csoportos fert\u0151z\u00e9s szakasz\u00e1ba l\u00e9p\u00fcnk", "body": "\n\u00dajabb szintet l\u00e9pett a j\u00e1rv\u00e1ny. A j\u00e1rv\u00e1ny els\u0151 szakasza az egyedi fert\u0151z\u00e9sekkel befejez\u0151d\u00f6tt, a k\u00f6vetkez\u0151 napokban a csoportos fert\u0151z\u00e9sek szakasz\u00e1ba l\u00e9p\u00fcnk \u2013 nyomat\u00e9kos\u00edtotta Dr. M\u00fcller Cec\u00edlia orsz\u00e1gos tisztif\u0151orvos. Magyarorsz\u00e1gon is ugyanaz a folyamat kezd\u0151dik, amely a t\u00f6bbi eur\u00f3pai orsz\u00e1gban. A k\u00f6vetkez\u0151 napokban bel\u00e9p\u00fcnk abba a szakaszba v\u00e1rhat\u00f3an, ami m\u00e1r a csoportos fert\u0151z\u00e9seknek a szakasz\u00e1t jelenti. Ebben a szakaszban m\u00e1r nem lehet megmondani, hogy ki kit\u0151l, hogyan, kapta meg a v\u00edrust.\n\n\u00a0Dr. M\u00fcller Cec\u00edlia\u00a0orsz\u00e1gos tisztif\u0151orvos\u00a0mai sajt\u00f3t\u00e1j\u00e9koztat\u00f3j\u00e1nak kivonata.\n\u201eEzt \u00fagy tudj\u00e1k legjobban elk\u00e9pzelni, hogyha az influenza-j\u00e1rv\u00e1nyhoz hasonl\u00edtjuk ezt a szakaszt, hiszen az is egy l\u00e9g\u00faton terjed\u0151 v\u00edrusos megbeteged\u00e9s, \u00e9s nagyon j\u00f3l tudjuk, hogy a fert\u0151z\u0151 forr\u00e1s nem minden esetben fellelhet\u0151\u201d \u2013 magyar\u00e1zta az orsz\u00e1gos tiszti f\u0151orvos.\n\nOlyan szakaszba l\u00e9p\u00fcnk, ahol\u00a0egy l\u00e1thatatlan ellens\u00e9ggel kell szembesz\u00e1llnunk k\u00f6z\u00f6sen, egy\u00fctt.\u00a0Magyarorsz\u00e1g \u00f6sszes lakosa egy nagy er\u0151fesz\u00edt\u00e9st kell, hogy tegyen.\nNyilv\u00e1nval\u00f3an ott, ahol a terjed\u00e9snek a lehet\u0151s\u00e9ge megvan, \u00e9s ez els\u0151sorban a\u00a0k\u00f6z\u00f6ss\u00e9gek \u00e9s a szoros kontaktusok helyzete, ott nagyobb sz\u00e1mban fognak megbeteged\u00e9sek t\u00f6rt\u00e9nni.\nBizonyosan nem lesz\u00a0egyik\u00fcnknek sem az \u00e9lete olyan egy darabig, amilyen az ezt megel\u0151z\u0151 id\u0151szakban volt. A\u00a0v\u00edrus terjed\u00e9s\u00e9nek a megg\u00e1tol\u00e1s\u00e1ban mindenkinek megvan a maga szerepe.\u00a0K\u00fcl\u00f6n\u00f6sen is megszoktuk, hogy Magyarorsz\u00e1gon egy rendk\u00edv\u00fcl j\u00f3 j\u00e1rv\u00e1ny\u00fcgyi, nagyon kedvez\u0151 j\u00e1rv\u00e1ny\u00fcgyi helyzet van, ez\u00e9rt sem mi, sem a megel\u0151z\u0151 koroszt\u00e1ly nem szokott ahhoz, hogy\u00a0vil\u00e1gj\u00e1rv\u00e1ny van.\nEzt nek\u00fcnk\u00a0egy \u00faj magatart\u00e1sform\u00e1val, de tudatosan kell kezeln\u00fcnk, \u00e9s magunk\u00e9rt \u00e9s egym\u00e1s\u00e9rt is megtenni mindent, amit csak lehets\u00e9ges.\u00a0Most m\u00e1s szok\u00e1sokra lesz sz\u00fcks\u00e9g\u00fcnk, mint amit megszokott \u00e9let\u00fcnkben nap mint nap \u00e9l\u00fcnk. Ahogy a minisztereln\u00f6k \u00far is fogalmazott,\u00a0az \u00e9let nem lesz olyan, mint ahogy megszoktuk.\nMinimaliz\u00e1lni kell most a szem\u00e9lyes kapcsolatokat.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Aki teheti, maradjon otthon. Minden szem\u00e9lyes \u00e9rintkez\u00e9s,\u00a0emberi kontaktusok, egyfajta\u00a0vesz\u00e9lyforr\u00e1st jelenthetnek, a legnagyobb m\u00e9rt\u00e9k\u0171 cs\u00f6kkent\u00e9s\u00e9re t\u00f6rekedj\u00fcnk.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Aki megteheti,\u00a0ne menjen k\u00f6z\u00f6ss\u00e9gbe, se a megszokott kis klubjaiba, mert vesz\u00e9lyforr\u00e1s lehet.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0A\u00a0z\u00e1rt terek rendk\u00edv\u00fcl vesz\u00e9lyesek\u00a0lehetnek.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Az id\u0151seket k\u00e9rj\u00fck, hogy lehet\u0151leg maradjanak otthon!\u00a0A v\u00edrus r\u00e1juk n\u00e9zve a legvesz\u00e9lyesebb. Amennyiben a csal\u00e1djuk tudja \u0151ket seg\u00edteni, az a legide\u00e1lisabb helyzet, de hogyha nem, akkor az\u00a0\u00f6nkorm\u00e1nyzatokhoz fordulhatnak az id\u0151seink, hogy a gondoskod\u00e1s megt\u00f6rt\u00e9nj\u00e9k r\u00f3luk.\u00a0Ne menjenek az orvosi rendel\u0151be\u00a0ha nem musz\u00e1j. Sz\u00e1mos int\u00e9zked\u00e9s bevezet\u00e9se megt\u00f6rt\u00e9nt, hogy ne kelljen szem\u00e9lyesen megjelenni az orvosi rendel\u0151ben \u00e9s egy zs\u00fafolt v\u00e1r\u00f3ban \u00fccs\u00f6r\u00f6gni.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0A nagysz\u00fcl\u0151knek l\u00e1togat\u00e1s\u00e1t, hogyha lehet akkor halasszuk el.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Ugyan\u00edgy\u00a0f\u00e9ltj\u00fck az eg\u00e9szs\u00e9g\u00fcgyi dolgoz\u00f3kat, akik m\u00e1r 65 \u00e9v felett vannak, hiszen r\u00e1juk term\u00e9szetesen ugyanolyan vesz\u00e9ly leselkedik. Ez nem azt jelenti, hogy \u0151k kivon\u00f3dnak a munk\u00e1b\u00f3l, hanem nagyon is k\u00e9rj\u00fck, hogy a tud\u00e1sukkal, tan\u00e1csaikkal a telefonos seg\u00edts\u00e9g r\u00e9v\u00e9n ezt a munk\u00e1t, a t\u00e1j\u00e9koztat\u00e1st seg\u00edts\u00e9k el\u0151.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Hogyha valaki t\u00fcnetet \u00e9szlel mag\u00e1n, akkor telefonon keresse h\u00e1ziorvos\u00e1t.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0A\u00a0t\u00f6megk\u00f6zleked\u00e9st is mell\u0151zz\u00fck, hogyha ez lehets\u00e9ges.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Nem gy\u0151zz\u00fck hangs\u00falyozni, hogy a\u00a0szem\u00e9lyi higi\u00e9n\u00e9 betart\u00e1sa\u00a0mennyire fontos ezekben a napokban, \u00e9s a j\u00e1rv\u00e1ny ideje alatt v\u00e9gig.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Fontos a gyakori \u00e9s alapos k\u00e9zmos\u00e1s.\u00a0Haza\u00e9rkez\u00e9s ut\u00e1n, \u00e9telk\u00e9sz\u00edt\u00e9s el\u0151tt \u00e9s k\u00f6zben, \u00e9tkez\u00e9s el\u0151tt, term\u00e9szetesen a mosd\u00f3 haszn\u00e1lat\u00e1t k\u00f6vet\u0151en, t\u00fcsszent\u00e9s, k\u00f6h\u00f6g\u00e9s etikettje, a beteggel t\u00f6rt\u00e9n\u0151 \u00e9rintkez\u00e9s sor\u00e1n sz\u00e1mos alkalommal \u00e9s f\u0151k\u00e9ppen a v\u00e9g\u00e9n, \u00e9s k\u00fcl\u00f6n\u00f6sen is figyelj\u00fcnk az \u00e1llatokkal, vagy \u00e1llati \u00fcr\u00fcl\u00e9kkel val\u00f3 \u00e9rintkez\u00e9sre.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0A\u00a0szemhez, sz\u00e1jhoz ne ny\u00falk\u00e1ljunk, mert hiszen a ny\u00e1lkah\u00e1rty\u00e1ink \u00e9rintet\u00e9s\u00e9vel is bajt tudunk okozni magunknak, a betegs\u00e9g terjeszt\u00e9se lehets\u00e9ges.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0A maszk haszn\u00e1lata eg\u00e9szs\u00e9ges embern\u00e9l nem sz\u00fcks\u00e9ges, nincs r\u00e1 sz\u00fcks\u00e9g. A betegre kell egy maszkot helyezni akkor, amikor elsz\u00e1ll\u00edtj\u00e1k \u00e9s az int\u00e9zm\u00e9nybe ker\u00fcl.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Rendk\u00edv\u00fcl fontos, hogy az otthonunkat tartsuk tiszt\u00e1n, gyakran meg\u00e9rintett fel\u00fcleteket gyakran mossuk le \u00e9s, hogyha t\u00e9nyleg ezen t\u00fal is k\u00e9rd\u00e9sek maradnak, akkor hiteles forr\u00e1sb\u00f3l t\u00e1j\u00e9koz\u00f3djanak.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0Akik k\u00fclf\u00f6ldr\u0151l j\u00f6nnek haza, k\u00e9rj\u00fck \u0151ket, hogy\u00a0\u00a0 maradjanak otthon 2 hetes \u00f6nk\u00e9ntes karant\u00e9nba.\n\u00b7\u00a0\u00a0\u00a0\u00a0\u00a0\u00a0\u00a0\u00a0\u00a0A k\u00fcl\u00f6n\u00f6sen j\u00e1rv\u00e1nyos ter\u00fcletekr\u0151l haza\u00e9rkez\u0151knek\u00a0hat\u00f3s\u00e1gi h\u00e1zi karant\u00e9nban\u00a0kell maradnia.\n\u00a0\nEgys\u00e9ges, j\u00f3l \u00f6sszehangolt, el\u0151remutat\u00f3 int\u00e9zked\u00e9sre \u00e9s egy felel\u0151s magatart\u00e1sra\u00a0van sz\u00fcks\u00e9g ahhoz, hogy a j\u00e1rv\u00e1ny g\u00f6rb\u00e9j\u00e9t lehet\u0151leg leglaposabbra vegy\u00fck, teh\u00e1t a megbeteged\u00e9seknek a sz\u00e1m\u00e1t minimaliz\u00e1ljuk amennyire csak lehet.\n\u00a0\nA sajt\u00f3t\u00e1j\u00e9koztat\u00f3 megtekinthet\u0151:\n\u00a0\nhttps://www.youtube.com/watch?v=NiWEhJmYjQI&feature=youtu.be&fbclid=IwAR1ZzkQqOoM-hdVdqQFghWsU9uyySKl3yS77WlBBYgncASgTGRd4Q__T2DE\n\n"}]