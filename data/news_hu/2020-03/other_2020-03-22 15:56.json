[{"date": "2020-03-22 15:56", "url": "https://koronavirus.gov.hu/cikkek/orfk-uj-munkarendet-vezetnek-be-az-igazgatasrendeszeti-szolgalati-agban", "h1": "ORFK: \u00faj munkarendet vezetnek be az igazgat\u00e1srend\u00e9szeti szolg\u00e1lati \u00e1gban", "body": "\n\u00daj munkarendben dolgoznak az igazgat\u00e1srend\u00e9szeti szolg\u00e1lati \u00e1gban a koronav\u00edrus-j\u00e1rv\u00e1ny miatt kihirdetett vesz\u00e9lyhelyet visszavon\u00e1s\u00e1ig - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g kommunik\u00e1ci\u00f3s szolg\u00e1lata a police.hu honlapon.\n\nA rend\u0151rs\u00e9g honlapj\u00e1n k\u00f6zz\u00e9tett t\u00e1j\u00e9koztat\u00e1s szerint a v\u00edrus terjed\u00e9s\u00e9nek korl\u00e1toz\u00e1s\u00e1\u00e9rt az enged\u00e9ly\u00fcgyi elj\u00e1r\u00e1sok eset\u00e9n r\u00e9szlegesen felf\u00fcggesztett\u00e9k az \u00e1ltal\u00e1nos \u00fcgyf\u00e9lfogad\u00e1st, az \u00fcgyint\u00e9z\u00e9s els\u0151sorban elektronikusan t\u00f6rt\u00e9nik.\nEgyedi \u00fcgyint\u00e9z\u00e9shez id\u0151pontot kell k\u00e9rni telefonon, az \u00fcgyf\u00e9lfogad\u00e1s megkezd\u00e9se el\u0151tt pedig nyilatkozni kell arr\u00f3l, hogy az \u00fcgyf\u00e9l az elm\u00falt 14 napban volt-e fert\u0151z\u00e9ssel \u00e9rintett ter\u00fcleten, tal\u00e1lkozott-e fert\u0151z\u00f6ttel vagy fert\u0151z\u00f6ttel \u00e9rintkez\u0151vel. Ha igen, f\u00e9lbe kell szak\u00edtani az \u00fcgyf\u00e9lfogad\u00e1st, \u00e9s \u00e9rtes\u00edteni kell az illet\u00e9kes hat\u00f3s\u00e1got - \u00edrt\u00e1k.\nTudatt\u00e1k azt is, hogy az elk\u00e9sz\u00fclt okm\u00e1nyokat, biztons\u00e1gi okm\u00e1nyokat - a helysz\u00edni azonnali bejegyz\u00e9sen alapul\u00f3k kiv\u00e9tel\u00e9vel - postai \u00faton k\u00fcldik ki az enged\u00e9lyes term\u00e9szetes \u00e9s jogi szem\u00e9lyeknek is.\nA Magyarorsz\u00e1g ter\u00fclet\u00e9n hat\u00e1lyos, m\u00e1rcius 12-e ut\u00e1n lej\u00e1r\u00f3 hivatalos okm\u00e1nyok a vesz\u00e9lyhelyzet megsz\u0171n\u00e9se ut\u00e1n 15 napig \u00e9rv\u00e9nyesek, ez\u00e9rt azok meghosszabb\u00edt\u00e1s\u00e1t csak akkor kell kezdem\u00e9nyezni. Ez vonatkozik az enged\u00e9lyek alapj\u00e1ul szolg\u00e1l\u00f3 hivatalos okm\u00e1nyok, p\u00e9ld\u00e1ul eg\u00e9szs\u00e9g\u00fcgyi igazol\u00e1sok \u00e9rv\u00e9nyess\u00e9g\u00e9re is - k\u00f6z\u00f6lt\u00e9k.\nAz ORFK arra k\u00e9ri az \u00e1llampolg\u00e1rokat, hogy hat\u00f3s\u00e1gi \u00fcgyeiket kiz\u00e1r\u00f3lag elektronikusan int\u00e9zz\u00e9k, ha az elm\u00falt 14 napban k\u00fclf\u00f6ld\u00f6n tart\u00f3zkodtak, \u00e9rintkeztek fert\u0151z\u00f6ttel vagy olyan emberrel, aki az elm\u00falt k\u00e9t h\u00e9tben \u00e9rkezett Magyarorsz\u00e1gra, valamint ha l\u00e1z \u00e9s koronav\u00edrus-fert\u0151z\u00e9s jeleit \u00e9rz\u00e9kelte, \u00e9rz\u00e9keli mag\u00e1t. Hozz\u00e1tett\u00e9k: t\u00fcnetek n\u00e9lk\u00fcl is csak sz\u00fcks\u00e9g eset\u00e9n keress\u00e9k fel a hivatalokat.\nAz \u00fcgyf\u00e9lkapuval rendelkez\u0151k az elj\u00e1r\u00e1shoz kapcsol\u00f3d\u00f3 beadv\u00e1nyukat elektronikus \u0171rlap - \u00c1NYK vagy inNOVA \u0171rlap, e-pap\u00edr - alkalmaz\u00e1s\u00e1val, \u00fcgyf\u00e9lkapus azonos\u00edt\u00e1st k\u00f6vet\u0151en k\u00fcldj\u00e9k meg. C\u00e9gek eset\u00e9ben - az elektronikus \u00fcgyint\u00e9z\u00e9s \u00e9s a bizalmi szolg\u00e1ltat\u00e1sok \u00e1ltal\u00e1nos szab\u00e1lyair\u00f3l sz\u00f3l\u00f3 t\u00f6rv\u00e9ny alapj\u00e1n - k\u00f6telez\u0151 a c\u00e9gkapus azonos\u00edt\u00e1st k\u00f6vet\u0151 elektronikus \u00fcgyint\u00e9z\u00e9s - olvashat\u00f3 a k\u00f6zlem\u00e9nyben.\nAz elektronikus \u00fcgyint\u00e9z\u00e9ssel kapcsolatos szab\u00e1lyok a www.police.hu/hu/ugyintezes/elektronikus-ugyintezes linken \u00e9rhet\u0151k el.\n\nMTI 2020. m\u00e1rcius 22.\n\n"}]