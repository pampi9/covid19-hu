[{"date": "2020-03-28 14:47", "url": "https://koronavirus.gov.hu/cikkek/operativ-torzs-eletbe-lepett-kijarasi-korlatozas", "h1": "Operat\u00edv t\u00f6rzs: \u00e9letbe l\u00e9pett a kij\u00e1r\u00e1si korl\u00e1toz\u00e1s ", "body": "\n\u00c9letbe l\u00e9pett a kij\u00e1r\u00e1si korl\u00e1toz\u00e1s - jelentette be a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szombati online sajt\u00f3t\u00e1j\u00e9koztat\u00f3n.\n\nKiss R\u00f3bert alezredes elmondta, a rend\u0151rs\u00e9g seg\u00edt\u0151, empatikus, loj\u00e1lis m\u00f3don h\u00edvja fel a figyelmet az \u00faj szab\u00e1lyokra, \u00e9s megk\u00f6sz\u00f6nte a lakoss\u00e1g egy\u00fcttm\u0171k\u00f6d\u00e9s\u00e9t.\n\nAz alezredes k\u00f6z\u00f6lte, hogy h\u00e9tf\u0151t\u0151l k\u00f3rh\u00e1zparancsnoki rendszer lesz a k\u00f3rh\u00e1zakban, hogy gondoskodjanak a feszes, katonai rendben megval\u00f3sul\u00f3 eszk\u00f6zgazd\u00e1lkod\u00e1sr\u00f3l.\nSz\u00f3lt arr\u00f3l is, hogy folytat\u00f3dnak az eg\u00e9szs\u00e9g\u00fcgyi eszk\u00f6zbeszerz\u00e9sek: szombaton 27 tonna egy\u00e9ni v\u00e9d\u0151felszerel\u00e9s \u00e9rkezett, \u00e9s a tervek szerint vas\u00e1rnap k\u00e9t l\u00e9gi j\u00e1rattal 3 milli\u00f3 270 ezer egy\u00e9ni v\u00e9d\u0151felszerel\u00e9s, maszk \u00e9s keszty\u0171 \u00e9rkezik az orsz\u00e1gba.\u00a0\nElmondta azt is, elfogt\u00e1k a napokban egy ment\u0151dolgoz\u00f3ra t\u00e1mad\u00f3 embert, \u00e9s felh\u00edvta a figyelmet arra, hogy a ment\u0151k \u00e9letment\u0151 k\u00f6zfeladatot l\u00e1tnak el, ez\u00e9rt a rend\u0151rs\u00e9g a j\u00f6v\u0151ben is kiemelten fog foglalkozni a hasonl\u00f3 b\u0171ncselekm\u00e9nyekkel.\n\nMegjegyezte: a D\u00e9l-Pesti Centrumk\u00f3rh\u00e1z dolgoz\u00f3it inzult\u00e1l\u00f3 ir\u00e1ni \u00e1llampolg\u00e1rokat m\u00e1r kor\u00e1bban kiutas\u00edtott\u00e1k az orsz\u00e1gb\u00f3l, p\u00e9nteken pedig \u00fajabb k\u00e9t embert utas\u00edtottak ki.\nMegjegyezte: az Orsz\u00e1gos Idegenrend\u00e9szeti F\u0151igazgat\u00f3s\u00e1g eddig 15 emberrel szemben ind\u00edtott idegenrend\u00e9szeti elj\u00e1r\u00e1st.\nKiss R\u00f3bert kit\u00e9rt arra is: a rend\u0151rs\u00e9g az id\u00e1ig elrendelt 7302 hat\u00f3s\u00e1gi h\u00e1zi karant\u00e9nt 44 375 esetben ellen\u0151rizte, 163 esetben ind\u00edtott szab\u00e1lys\u00e9rt\u00e9si elj\u00e1r\u00e1st \u00e9s 37 esetben szabott ki helysz\u00edni b\u00edrs\u00e1got.\nIsmertette: a hat\u00e1rokon az \u00e9jszaka kialakult torl\u00f3d\u00e1sok megsz\u0171ntek, hosszabb v\u00e1rakoz\u00e1sra egyetlen hat\u00e1r\u00e1tkel\u0151n\u00e9l sem kell sz\u00e1m\u00edtani.\n\n"}]