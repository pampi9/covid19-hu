[{"date": "2020-03-12 22:34", "url": "https://koronavirus.gov.hu/cikkek/ezert-fontos-hatosagi-hazi-karanten-bevezetese-es-betartasa", "h1": "Ez\u00e9rt fontos a hat\u00f3s\u00e1gi h\u00e1zi karant\u00e9n bevezet\u00e9se \u00e9s betart\u00e1sa", "body": "\nA koronav\u00edrus cseppfert\u0151z\u00e9ssel \u00e9s nagyon gyorsan\u00a0 terjed, ez\u00e9rt a t\u00f6meges j\u00e1rv\u00e1ny megel\u0151z\u00e9s\u00e9hez az a legfontosabb, hogy ne fert\u0151zz\u00fck meg egym\u00e1st. Ez\u00e9rt azokat a magyar \u00e1llampolg\u00e1rokat, akik potenci\u00e1lisan fert\u0151z\u00f6ttek hat\u00f3s\u00e1gi h\u00e1zi karant\u00e9nra k\u00f6telezhetik. Ez egy rendk\u00edv\u00fcli j\u00e1rv\u00e1ny\u00fcgyi int\u00e9zked\u00e9s. A hat\u00f3s\u00e1g ilyenkor elrendeli, hogy a potenci\u00e1lisan fert\u0151z\u00f6tt, de t\u00fcnetmentes szem\u00e9ly 2 h\u00e9tig az otthon\u00e1ban k\u00f6teles tart\u00f3zkodni \u00e9s vend\u00e9get nem fogadhat.\u00a0\u00a0A bej\u00e1rati ajt\u00f3ra ilyenkor k\u00f6teles egy hat\u00f3s\u00e1gi feliratot (\u201epiros lapot\u201d) kiragasztani, amely arra figyelmeztet, hogy a lak\u00e1sban olyan ember tart\u00f3zkodik, aki j\u00e1rv\u00e1ny\u00fcgyi megfigyel\u00e9s alatt van.\u00a0Ha megszegi a karant\u00e9n szab\u00e1lyait, akkor b\u0171ncselekm\u00e9nyt k\u00f6vet el.\n\nIlyen hat\u00f3s\u00e1gi h\u00e1zi karant\u00e9nra k\u00f6telezik m\u00e1r azokat a magyar \u00e1llampolg\u00e1rokat is, akik pl. Olaszorsz\u00e1gb\u00f3l \u00e9rkeznek most az orsz\u00e1g ter\u00fclet\u00e9re, m\u00e9g akkor is, ha t\u00fcnetmentesek. \u0150k a magyar hat\u00e1r \u00e1tl\u00e9p\u00e9sekor\u00a0 eg\u00e9szs\u00e9g\u00fcgyi vizsg\u00e1laton esnek \u00e1t, amely elt\u0171r\u00e9s\u00e9re k\u00f6telesek.\u00a0\nAkikn\u00e9l az eg\u00e9szs\u00e9g\u00fcgyi vizsg\u00e1lat az \u00faj koronav\u00edrus-fert\u0151z\u00e9s gyan\u00faj\u00e1t \u00e1llap\u00edtja meg, azt a ment\u0151 k\u00f3rh\u00e1zba sz\u00e1ll\u00edtja, de akikn\u00e9l az a fert\u0151z\u00e9s gyan\u00faja nem mer\u00fcl fel, \u0151k is k\u00f6telesek 14 napra lak\u00f3hely\u00fck\u00f6n vagy tart\u00f3zkod\u00e1si hely\u00fck\u00f6n hat\u00f3s\u00e1gi h\u00e1zi karant\u00e9nnak al\u00e1vetni magukat.\nEz a gyakorlatban \u00fagy n\u00e9z ki, hogy pl. az Olaszorsz\u00e1gb\u00f3l hazat\u00e9r\u0151 magyar \u00e1llampolg\u00e1rnak a hat\u00e1r\u00e1tkel\u0151helyeken a rend\u0151rs\u00e9g \u00e1tad egy hat\u00f3s\u00e1gi k\u00f6telez\u00e9st, ami alapj\u00e1n neki hat\u00f3s\u00e1gi h\u00e1zi karant\u00e9nban kell maradnia 14 napra \u00e9s a bej\u00e1rati ajt\u00f3ra k\u00f6teles kiragasztani a sz\u00e1m\u00e1ra \u00e1tadott \u201epiros lapot\u201d ( hat\u00f3s\u00e1gi figyelmeztet\u0151 feliratot).\u00a0A hat\u00f3s\u00e1gi h\u00e1zi karant\u00e9nra vonatkoz\u00f3 szab\u00e1lyok betart\u00e1s\u00e1t a rend\u0151rs\u00e9g ellen\u0151rzi.\nA hat\u00f3s\u00e1gi h\u00e1zi karant\u00e9nra k\u00f6telezett szem\u00e9ly a j\u00e1rv\u00e1ny\u00fcgyi megfigyel\u00e9s id\u0151tartama alatt otthon\u00e1ban k\u00f6teles tart\u00f3zkodni, azt nem hagyhatja el. Otthon\u00e1ban vend\u00e9get nem fogadhat K\u00f6teles saj\u00e1t haszn\u00e1lati t\u00e1rgyait, h\u00e1ztart\u00e1si eszk\u00f6z\u00f6ket (t\u00e1ny\u00e9r, poh\u00e1r, ev\u0151eszk\u00f6z stb.), text\u00edli\u00e1t (ruhanem\u0171, t\u00f6r\u00fclk\u00f6z\u0151, \u00e1gynem\u0171, konyharuha stb.) haszn\u00e1lni, azokat otthon\u00e1ban tiszt\u00edtani \u00e9s t\u00e1rolni. L\u00e9g\u00fati t\u00fcnetek (pl. l\u00e1z, k\u00f6h\u00f6g\u00e9s, l\u00e9gszomj) megjelen\u00e9se eset\u00e9n k\u00f6teles azonnal a h\u00e1ziorvost vagy \u00fcgyeletes orvost telefonon \u00e9rtes\u00edteni \u00e9s a t\u0151le kapott utas\u00edt\u00e1soknak megfelel\u0151en elj\u00e1rni.\n\u00a0\nM\u00fcller Cec\u00edlia, orsz\u00e1gos tisztif\u0151orvos arr\u00f3l is besz\u00e9lt, hogy a hat\u00f3s\u00e1gi h\u00e1zi karant\u00e9nra kijel\u00f6lt szem\u00e9lynek\u00a0a h\u00e1ztart\u00e1si szemetet pedig dupla zs\u00e1kba helyezve kell a szem\u00e9tkuk\u00e1ba tenni. Post\u00e1t, \u00e1rusz\u00e1ll\u00edt\u00f3t fogadhat, az ajt\u00f3ban \u00e1tveheti a k\u00fcldem\u00e9nyt, mert ezek az esetek nem sz\u00e1m\u00edtanak szoros kontaktusnak.\u00a0Ugyan\u00edgy \u00e1tveheti az ajt\u00f3ban egy hozz\u00e1tartoz\u00f3j\u00e1t\u00f3l az \u00e9telt is, amit hoztak neki. Az, aki ilyen karant\u00e9nban van, \u00e9s az ell\u00e1t\u00e1s\u00e1t nem tudja megoldani, az \u00f6nkorm\u00e1nyzatt\u00f3l k\u00e9rhet seg\u00edts\u00e9get.\nArra k\u00e9r\u00fcnk mindenkit, hogy mutasson jogk\u00f6vet\u0151 magatart\u00e1st csal\u00e1dja \u00e9s k\u00f6rnyezete \u00e9rdek\u00e9ben!\u00a0\u00a0Vigy\u00e1zzanak magukra, vigy\u00e1zzunk egym\u00e1sra!\nEl\u0151zm\u00e9ny:\nhttps://koronavirus.gov.hu/cikkek/rendkivuli-kormanyintezkedesek-hatarellenorzes-beutazasi-tilalom-hatosagi-hazi-karanten\n\u00a0\n\u00cdgy n\u00e9z ki a bej\u00e1rati ajt\u00f3ra k\u00f6telez\u0151en kiragasztott \u201e piros lap\u201d:\n\u00a0\n\n\u00a0\nA\u00a0h\u00e1zi karant\u00e9nt\u00a0 m\u00e1s eur\u00f3pai orsz\u00e1gok is alkalmazz\u00e1k\nPl. A Szlov\u00e1ki\u00e1ba k\u00fclf\u00f6ldr\u0151l hazat\u00e9r\u0151 szlov\u00e1k \u00e1llampolg\u00e1rokat is 14 napos\u00a0h\u00e1zi karant\u00e9nnak vetik al\u00e1.\u00a0 Lengyelorsz\u00e1gban a h\u00e9t elej\u00e9n m\u00e1r t\u00f6bb mint 4 ezer embert helyeztek\u00a0h\u00e1zi karant\u00e9nba \u00e9s szerda \u00f3ta a\u00a0h\u00e1zi karant\u00e9nba helyezetteket szint\u00e9n a rend\u0151rs\u00e9g naponta ellen\u0151rzi, hogy betartj\u00e1k-e az int\u00e9zked\u00e9st. Rom\u00e1ni\u00e1ban m\u00e1r 21 olyan szem\u00e9ly ellen indult b\u0171n\u00fcgyi elj\u00e1r\u00e1s, akik egy fert\u0151z\u00f6tt t\u00e9rs\u00e9gb\u0151l hazat\u00e9rve nem tartott\u00e1k be a\u00a0h\u00e1zi karant\u00e9n\u00a0szab\u00e1lyait \u00e9s a mai bejelent\u00e9sek szerint, aki nem tartja be a\u00a0h\u00e1zi karant\u00e9nra vonatkoz\u00f3 szab\u00e1lyokat, a b\u00fcntet\u0151 t\u00f6rv\u00e9nyk\u00f6nyv \u00e9rtelm\u00e9ben a rag\u00e1lyos betegs\u00e9gek lek\u00fczd\u00e9s\u00e9nek akad\u00e1lyoz\u00e1s\u00e1\u00e9rt \u00e1ll\u00edthat\u00f3 b\u00edr\u00f3s\u00e1g el\u00e9, \u00e9s hat h\u00f3napt\u00f3l k\u00e9t \u00e9vig terjed\u0151 b\u00f6rt\u00f6nb\u00fcntet\u00e9ssel vagy p\u00e9nzb\u00edrs\u00e1ggal b\u00fcntethet\u0151. Ha a b\u0171ncselekm\u00e9nyt gondatlans\u00e1gb\u00f3l k\u00f6vette el, a kiszabhat\u00f3 b\u00f6rt\u00f6nb\u00fcntet\u00e9s egy \u00e9s hat h\u00f3nap k\u00f6z\u00f6tti. Izraelben is k\u00e9t h\u00e9tre\u00a0h\u00e1zi karant\u00e9nba kell vonulnia mindenkinek, aki bel\u00e9p a ter\u00fclet\u00e9re.\n\n"}]