[{"date": "2020-03-20 13:07", "url": "https://koronavirus.gov.hu/cikkek/jo-gyakorlatok-megosztasaval-all-szakkepzes-digitalis-munkarendre", "h1": "A j\u00f3 gyakorlatok megoszt\u00e1s\u00e1val \u00e1ll \u00e1t a szakk\u00e9pz\u00e9s a digit\u00e1lis munkarendre", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium folyamatosan dolgozza fel a szakk\u00e9pz\u00e9si centrumok \u00faj elj\u00e1r\u00e1srendjeit, amelyek ment\u00e9n az int\u00e9zm\u00e9nyek biztos\u00edtani fogj\u00e1k a folyamatos tantermen k\u00edv\u00fcli, digit\u00e1lis oktat\u00e1si rendet; a digit\u00e1lis munkarend bevezet\u00e9s\u00e9vel sz\u00e1mos j\u00f3 kezdem\u00e9nyez\u00e9s indult el a szakk\u00e9pz\u00e9si centrumokban, a k\u00f6vetkez\u0151 id\u0151szak feladata ezek megoszt\u00e1sa, elterjeszt\u00e9se - k\u00f6z\u00f6lte az ITM.\n\n\nA szakk\u00e9pz\u00e9si centrumok m\u00e1r megalak\u00edtott\u00e1k operat\u00edv munkacsoportjaikat, az iskol\u00e1k vezet\u0151ivel k\u00f6z\u00f6sen, hat\u00e1rid\u0151re elk\u00e9sz\u00edtett\u00e9k elj\u00e1r\u00e1srendjeiket, ezek vizsg\u00e1lata, \u00e9rt\u00e9kel\u00e9se most zajlik.\nK\u00f6z\u00f6lt\u00e9k, a miniszt\u00e9riumban oktat\u00e1si munkacsoport alakult, amely koordin\u00e1tork\u00e9nt egyebek mellett m\u00f3dszertani seg\u00edts\u00e9get ny\u00fajt. A t\u00e1rca t\u00e1mogat\u00e1s\u00e1val a szakk\u00e9pz\u00e9si centrumok rendk\u00edv\u00fcli informatikai eszk\u00f6zbeszerz\u00e9seket (laptop, webkamera) ind\u00edthatnak.\nAz elj\u00e1r\u00e1srendekben megjelel\u0151 j\u00f3 gyakorlatok megoszt\u00e1sa hasznos p\u00e9ld\u00e1kkal szolg\u00e1lhat minden szakk\u00e9pz\u00e9si centrum sz\u00e1m\u00e1ra az orsz\u00e1g eg\u00e9sz ter\u00fclet\u00e9n.\nP\u00e9ldak\u00e9nt a Miskolci, a Zalaegerszegi \u00e9s a Ny\u00edregyh\u00e1zi Szakk\u00e9pz\u00e9si Centrumot eml\u00edtett\u00e9k. A Miskolci Szakk\u00e9pz\u00e9si Centrum a v\u00e1rosi telev\u00edzi\u00f3val \u00e9s a helyi k\u00f6z\u00e9piskol\u00e1k tan\u00e1raival egy\u00fcttm\u0171k\u00f6dve az #\u00c9retts\u00e9gi c\u00edm\u0171 m\u0171sorban seg\u00edti az \u00e9retts\u00e9gire k\u00e9sz\u00fcl\u0151 di\u00e1kokat. A m\u0171sorban miskolci pedag\u00f3gusok magyar, matematika \u00e9s t\u00f6rt\u00e9nelem tant\u00e1rgyakb\u00f3l tartanak el\u0151ad\u00e1sokat. Minden tant\u00e1rgyb\u00f3l h\u00fasz el\u0151ad\u00e1s k\u00e9sz\u00fcl, amelyek el\u00e9rhet\u0151ek lesznek a telev\u00edzi\u00f3 YouTube csatorn\u00e1j\u00e1n is.\nA Zalaegerszegi Szakk\u00e9pz\u00e9si Centrum tagint\u00e9zm\u00e9nyeiben a technikai jelleg\u0171 probl\u00e9m\u00e1k megold\u00e1s\u00e1ban eszk\u00f6z\u00f6k k\u00f6lcs\u00f6nz\u00e9s\u00e9vel \u00e9s a be\u00e1ll\u00edt\u00e1sok t\u00e1mogat\u00e1s\u00e1val seg\u00edtik a csal\u00e1dokat.\nA Ny\u00edregyh\u00e1zi Szakk\u00e9pz\u00e9si Centrumban otthon is elv\u00e9gezhet\u0151 mobiltelefonos fizika k\u00eds\u00e9rletekkel is igyekeznek a di\u00e1kokat motiv\u00e1lni a tantermen k\u00edv\u00fcli oktat\u00e1sban - olvashat\u00f3 az ITM k\u00f6zlem\u00e9ny\u00e9ben.\nForr\u00e1s: MTI\n\n"}]