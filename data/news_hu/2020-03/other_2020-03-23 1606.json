[{"date": "2020-03-23 16:06", "url": "https://koronavirus.gov.hu/cikkek/gulyas-meghozott-intezkedesek-megtartasa-fugg-haz-dontesetol", "h1": "Guly\u00e1s: a meghozott int\u00e9zked\u00e9sek megtart\u00e1sa f\u00fcgg a H\u00e1z d\u00f6nt\u00e9s\u00e9t\u0151l", "body": "\nA koronav\u00edrus-j\u00e1rv\u00e1ny miatt elrendelt vesz\u00e9lyhelyzet idej\u00e9n hozott int\u00e9zked\u00e9sek hat\u00e1lyban tart\u00e1sa f\u00fcgg az Orsz\u00e1ggy\u0171l\u00e9s azon d\u00f6nt\u00e9s\u00e9t\u0151l, hozz\u00e1j\u00e1rul-e a korm\u00e1ny \u00e1ltal beterjesztett javaslatokhoz - mondta Guly\u00e1s Gergely Minisztereln\u00f6ks\u00e9get vezet\u0151 miniszter.\n\nA miniszter azut\u00e1n tartott sajt\u00f3t\u00e1j\u00e9koztat\u00f3t, hogy az ellenz\u00e9k k\u00e9r\u00e9s\u00e9re h\u00e9tp\u00e1rti egyeztet\u00e9st tartottak a d\u00f6nt\u00e9sre v\u00e1r\u00f3 javaslatokr\u00f3l \u00e9s arr\u00f3l, hogy azt n\u00e9gy\u00f6t\u00f6d\u00f6s parlamenti t\u00e1mogat\u00e1ssal h\u00e1zszab\u00e1lyt\u00f3l elt\u00e9rve t\u00e1rgyalj\u00e1k-e.\nA korm\u00e1ny minden felel\u0151ss\u00e9get v\u00e1llal a v\u00e9dekez\u00e9s\u00e9rt \u00e9s a v\u00e9dekez\u00e9s alatt hozott int\u00e9zked\u00e9sek\u00e9rt - sz\u00f6gezte le.\nHangs\u00falyozta: a k\u00e9rd\u00e9s, hogy a hitelt\u00f6rleszt\u00e9sek felf\u00fcggeszt\u00e9se vagy a v\u00e1ls\u00e1g s\u00fajtotta \u00e1gazatoknak biztos\u00edtott j\u00e1rul\u00e9kkedvezm\u00e9nyek fennmaradnak-e az elfogad\u00e1suk ut\u00e1n 15 napon t\u00fal is. Megjegyezte: ezek az ellenz\u00e9k t\u00e1mogat\u00e1s\u00e1t is \u00e9lvezt\u00e9k, fenntart\u00e1sukhoz kell hozz\u00e1j\u00e1rulni.\nKijelentette: \u00e1lszent az a vita, ami a vesz\u00e9lyhelyzet id\u0151tartam\u00e1nak meghat\u00e1roz\u00e1s\u00e1r\u00f3l sz\u00f3l, hiszen ennek kijel\u00f6l\u00e9se az alapt\u00f6rv\u00e9ny \u00e9rtelm\u00e9ben a korm\u00e1ny feladata. A kabinet azonban megtette a lehet\u0151 legnagyobb gesztust az ellenz\u00e9knek, \u00e9s a jogot a vesz\u00e9lyhelyzet v\u00e9g\u00e9nek meghat\u00e1roz\u00e1s\u00e1ra \u00e1tadja az Orsz\u00e1ggy\u0171l\u00e9snek. Jelenleg azonban nem tudhat\u00f3, hogy ez mikor lehets\u00e9ges, ahogy az sem, hogy p\u00e9ld\u00e1ul 90 nap m\u00falva hat\u00e1rozatk\u00e9pes lesz-e a H\u00e1z - hangs\u00falyozta.\nDigit\u00e1lisan szavazni a magyar parlamentben a t\u00f6rv\u00e9ny \u00e9rtelm\u00e9ben nem lehet - jegyezte meg, hozz\u00e1t\u00e9ve: akik ma ilyeneket vetnek fel, ugyanazok, akik tizen\u00f6t h\u00f3napja \"majdnem sz\u00e9tvert\u00e9k a parlament als\u00f3h\u00e1zi \u00fcl\u00e9sterm\u00e9t\", amikor az volt a k\u00e9rd\u00e9s, hogy k\u00e1rty\u00e1val vagy k\u00e1rtya n\u00e9lk\u00fcl lehet-e szavazni.\nAz ellenz\u00e9k sz\u00e1mtalan javaslat\u00e1t megfontolt\u00e1k \u00e9s t\u00f6bbet be is fogadtak a javaslatba, p\u00e9ld\u00e1ul a sz\u00fcks\u00e9gess\u00e9g \u00e9s az ar\u00e1nyoss\u00e1g krit\u00e9rium\u00e1t - tette hozz\u00e1. K\u00f6z\u00f6lte azt is, hogy az Orsz\u00e1ggy\u0171l\u00e9s \u00e9s az Alkotm\u00e1nyb\u00edr\u00f3s\u00e1g \u00fcl\u00e9sei az alapt\u00f6rv\u00e9ny \u00e9rtelm\u00e9ben rendk\u00edv\u00fcli jogrend idej\u00e9n sem korl\u00e1tozhat\u00f3ak.\nMegjegyezte azt is: a korm\u00e1nyt\u00f6bbs\u00e9gnek megvan a sz\u00fcks\u00e9ges sz\u00e1m\u00fa t\u00f6bbs\u00e9ge ahhoz, hogy a k\u00e9rd\u00e9ses t\u00f6rv\u00e9nyjavaslatot a j\u00f6v\u0151 h\u00e9ten elfogadj\u00e1k. Ahhoz azonban az ellenz\u00e9k kell, hogy ez m\u00e1r a h\u00e9ten megt\u00f6rt\u00e9njen.\n\"Neh\u00e9z id\u0151kben az egy\u00fcttm\u0171k\u00f6d\u00e9snek van itt az ideje\", a felesleges politikai vit\u00e1kat le kell z\u00e1rni - fogalmazott, \u00e9s akad\u00e9mikusnak \u00edt\u00e9lte a vit\u00e1t arr\u00f3l, hogy egy olyan Orsz\u00e1ggy\u0171l\u00e9sben, ahol a korm\u00e1nyp\u00e1rtoknak t\u00f6bbs\u00e9ge van, mi a jobb: ha az Orsz\u00e1ggy\u0171l\u00e9s id\u0151r\u0151l id\u0151re meghosszabb\u00edtja a rendk\u00edv\u00fcli jogrendet, vagy ha az Orsz\u00e1ggy\u0171l\u00e9s hat\u00e1rozhatja meg annak v\u00e9g\u00e9t.\nK\u00e9rd\u00e9sre hazugs\u00e1goknak nevezte a javaslatokat \u00e9rt v\u00e1dakat, \u00e9s kijelentette: az ellenz\u00e9knek abban is van felel\u0151ss\u00e9ge, hogy a jelenlegi helyzetben kelt-e olyan hiszt\u00e9ri\u00e1t, amelyre nincs oka. A m\u00e9diumok m\u0171k\u00f6d\u00e9se szabad, a javaslat semmit nem tartalmaz erre vonatkoz\u00f3an.\n\n\nMTI 2020. m\u00e1rcius 23.\n\n"}]