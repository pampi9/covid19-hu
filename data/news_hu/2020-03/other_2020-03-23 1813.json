[{"date": "2020-03-23 18:13", "url": "https://koronavirus.gov.hu/cikkek/orfk-csalok-igyekeznek-hasznot-huzni-jarvanyhelyzetbol", "h1": "ORFK: csal\u00f3k igyekeznek hasznot h\u00fazni a j\u00e1rv\u00e1nyhelyzetb\u0151l", "body": "\nCsal\u00f3k h\u00faznak hasznot az \u00faj koronav\u00edrus-helyzetb\u0151l. \u00cdme, a rend\u0151rs\u00e9g tan\u00e1csai, hogy ne v\u00e1ljon a csal\u00f3k \u00e1ldozat\u00e1v\u00e1.\n\nA\u00a0csal\u00f3k az ut\u00f3bbi napokban szem\u00e9lyesen is\u00a0igyekeznek kihaszn\u00e1lni a vil\u00e1gban jelenleg zajl\u00f3 eg\u00e9szs\u00e9g\u00fcgyi v\u00e1ls\u00e1ghelyzetet. Hat\u00f3s\u00e1gi szem\u00e9lynek kiadva magukat arra hivatkoznak, hogy ingatlan fert\u0151tlen\u00edt\u00e9st hajtanak v\u00e9gre, vagy a v\u00edrus sz\u0171r\u00e9s\u00e9re alkalmas tesztet \u00e9s \u00a0maszkot \u00e9rt\u00e9kes\u00edtenek, illetve id\u0151s szem\u00e9lyek ell\u00e1t\u00e1s\u00e1ra szolg\u00e1ltat\u00e1st aj\u00e1nlanak fel.\nEzek a b\u0171n\u00f6z\u0151k azokat a f\u00e9lelmeket \u00e9s aggodalmakat haszn\u00e1lj\u00e1k ki, amelyeket a COVID-19 kelt az \u00f6nmaguk \u00e9s szeretteik eg\u00e9szs\u00e9g\u00e9t f\u00e9lt\u0151 emberekben.\u00a0 Kell\u0151 \u00f3vatoss\u00e1ggal \u00e9s eg\u00e9szs\u00e9ges bizalmatlans\u00e1ggal megel\u0151zheti, hogy a koronav\u00edrus vesz\u00e9lyeire hivatkozva becsapj\u00e1k.\nMindig tartsa szem el\u0151tt, hogy:\n\nA koronav\u00edrus fert\u0151z\u00f6tts\u00e9g kimutat\u00e1s\u00e1ra alkalmas gyorsteszt egyel\u0151re nem l\u00e9tezik, \u00edgy az sem a gy\u00f3gy\u00e1szati seg\u00e9deszk\u00f6zboltokban, sem telefonon vagy szem\u00e9lyesen nem kaphat\u00f3.\nA v\u00e1s\u00e1rl\u00e1s m\u00f3dj\u00e1t\u00f3l f\u00fcggetlen\u00fcl, mindig aj\u00e1nlott leellen\u0151rizni az \u00e1rut aj\u00e1nl\u00f3 v\u00e1llalat vagy szem\u00e9ly val\u00f3dis\u00e1g\u00e1t.\nFogjon gyan\u00fat, ha orvosi felszerel\u00e9seket k\u00edn\u00e1lnak, vagy a j\u00e1rv\u00e1ny-helyzethez kapcsol\u00f3d\u00f3 szolg\u00e1ltat\u00e1sokat aj\u00e1nlanak fel, vagy erre hivatkozva szem\u00e9lyes adatait k\u00e9rik, a hivatalos szervek (pl.: \u00f6nkorm\u00e1nyzatok vagy a h\u00e1ziorvos nev\u00e9ben). A leg\u00e1lisan m\u0171k\u00f6d\u0151 eg\u00e9szs\u00e9g\u00fcgyi szervezetek nem \u00edgy veszik fel a kapcsolatot az \u00e1llampolg\u00e1rokkal, v\u00e1llalkoz\u00e1sokkal, szervezetekkel.\nA hozz\u00e1tartoz\u00f3k k\u00eds\u00e9rj\u00e9k fokozott figyelemmel id\u0151s szeretteik mindennapjait \u00e9s folyamatos \u2013 szem\u00e9lyes kontaktust mell\u0151z\u0151 \u2013 kapcsolattart\u00e1s keret\u00e9ben t\u00e1j\u00e9koztass\u00e1k \u0151ket az el\u0151fordul\u00f3 vesz\u00e9lyekr\u0151l, a seg\u00edts\u00e9gk\u00e9r\u00e9s lehet\u0151s\u00e9geir\u0151l.\nK\u00e9rj\u00e9k a hozz\u00e1tartoz\u00f3k az id\u0151s, t\u00e1vol lak\u00f3 szeretteiket, hogy idegent ne engedjenek be a lak\u00e1sba, h\u00e1zba, kertbe. Ez nem csak a csal\u00f3k elker\u00fcl\u00e9s\u00e9t, hanem a betegs\u00e9g terjed\u00e9s\u00e9nek megel\u0151z\u00e9s\u00e9t is jelenti.\u00a0\nEl\u0151zz\u00fck meg az \u00fan. \u201eunok\u00e1z\u00f3s\u201d csal\u00e1sokat. Ha a hozz\u00e1tartoz\u00f3ra hivatkozik az idegen, azonnal ellen\u0151rizz\u00e9k vissza, hogy igaz-e amit mondtak! \u00a0\u00a0\u00a0\u00a0\nAmennyiben \u00fagy \u00e9rzi, csal\u00e1s \u00e1ldozat\u00e1v\u00e1 v\u00e1lt, \u00e9rtes\u00edtse azonnal a rend\u0151rs\u00e9get a 112-es ingyenesen h\u00edvhat\u00f3 seg\u00e9lyh\u00edv\u00f3sz\u00e1mon!\n\nA legfontosabb, amit tehet a megt\u00e9veszt\u00e9s ellen:\nT\u00e1j\u00e9koz\u00f3djon mindig hiteles forr\u00e1sb\u00f3l a\u00a0https://koronavirus.gov.hu/\u00a0\u00e9s a\u00a0https://www.nnk.gov.hu/\u00a0weboldalakon minden inform\u00e1ci\u00f3t megtal\u00e1lhat a j\u00e1rv\u00e1nnyal kapcsolatban.\n\n\n"}]