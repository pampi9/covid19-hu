[{"date": "2020-03-14 09:20", "url": "https://koronavirus.gov.hu/cikkek/itm-magyar-konzorcium-alakul-koronavirus-fertozes-kezelesere-gyogyszeres-terapia", "h1": "ITM:  Magyar konzorcium  alakul a koronav\u00edrus-fert\u0151z\u00e9s kezel\u00e9s\u00e9re gy\u00f3gyszeres ter\u00e1pia kifejleszt\u00e9s\u00e9re ", "body": "\nAz \u00faj koronav\u00edrus okozta megbeteged\u00e9s kezel\u00e9s\u00e9re szolg\u00e1l\u00f3 gy\u00f3gyszeres ter\u00e1pia kifejleszt\u00e9s\u00e9re alakul magyar konzorcium - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) p\u00e9ntek este az MTI-vel.\n\nA k\u00f6zlem\u00e9ny szerint a korm\u00e1nyzati t\u00e1mogat\u00e1ssal megindul\u00f3 egy\u00fcttm\u0171k\u00f6d\u00e9s c\u00e9lja nem az immunv\u00e9detts\u00e9get kialak\u00edt\u00f3 v\u00e9d\u0151olt\u00e1s, hanem egy olyan ter\u00e1pi\u00e1s k\u00e9sz\u00edtm\u00e9ny l\u00e9trehoz\u00e1sa, amely a fert\u0151z\u00f6ttek szervezet\u00e9ben semleges\u00edti a v\u00edrust. Mint \u00edrt\u00e1k, az \u00faj koronav\u00edrus \u00e1ltal okozott megbeteged\u00e9s kezel\u00e9s\u00e9re a szakirodalom alapj\u00e1n egy \"f\u00fazi\u00f3s feh\u00e9rje\" lehet a legink\u00e1bb alkalmas. Ahogy minden gy\u00f3gyszerkutat\u00e1s, a ter\u00e1pi\u00e1s feh\u00e9rje fejleszt\u00e9se is id\u0151ig\u00e9nyes, sz\u00e1mos kock\u00e1zatot \u00e9s bizonytalans\u00e1got hordoz. A folyamatnak marad\u00e9ktalanul meg kell felelnie a hat\u00f3s\u00e1gok \u00e1ltal el\u0151\u00edrt szigor\u00fa k\u00f6vetelm\u00e9nyeknek - tett\u00e9k hozz\u00e1. Ez\u00e9rt eredm\u00e9nyes k\u00e9sz\u00edtm\u00e9nyfejleszt\u00e9s eset\u00e9n is \u00e9vekig tarthat, am\u00edg a k\u00e9sz\u00edtm\u00e9ny piacra ker\u00fcl - hangs\u00falyozt\u00e1k, hozz\u00e1t\u00e9ve: ha azonban a projekt a rendk\u00edv\u00fcl \u00e9les nemzetk\u00f6zi versenyben sikerrel j\u00e1r, ak\u00e1r t\u00f6bb \u00e9vtizedre is megalapozhatja a koronav\u00edrus \u00e9s az ahhoz hasonl\u00f3 megbeteged\u00e9sek kezel\u00e9s\u00e9t Magyarorsz\u00e1gon. Az Innov\u00e1ci\u00f3s \u00e9s Technol\u00f3giai Miniszt\u00e9rium a k\u00e9sz\u00edtm\u00e9ny l\u00e9trehoz\u00e1s\u00e1t a rendelkez\u00e9sre \u00e1ll\u00f3 kutat\u00e1s-fejleszt\u00e9si forr\u00e1sokb\u00f3l t\u00e1mogatja.\n\nA konzorcium vezet\u0151je az E\u00f6tv\u00f6s Lor\u00e1nd Tudom\u00e1nyegyetem Term\u00e9szettudom\u00e1nyi Kar\u00e1nak Immunol\u00f3giai Tansz\u00e9ke, tagjai is a hazai fels\u0151oktat\u00e1si \u00e9s gy\u00f3gyszerkutat\u00f3i szf\u00e9ra meghat\u00e1roz\u00f3 k\u00e9pvisel\u0151i. A megindul\u00f3 munk\u00e1ban r\u00e9szt vesznek a P\u00e9csi Tudom\u00e1nyegyetem Term\u00e9szettudom\u00e1nyi Kar\u00e1nak Biol\u00f3giai Int\u00e9zete \u00e9s a Szent\u00e1gothai J\u00e1nos Kutat\u00f3k\u00f6zpont komoly szaktud\u00e1ssal rendelkez\u0151 kutat\u00f3i, virol\u00f3gusai. Az egy\u00fcttm\u0171k\u00f6d\u00e9s v\u00e1llalati oldal\u00e1t a hazai gy\u00f3gyszerkutat\u00e1sban \u00e9s biotechnol\u00f3giai fejleszt\u00e9sben \u00e9len j\u00e1r\u00f3, megfelel\u0151 gy\u00e1rt\u00e1si kapacit\u00e1sokkal rendelkez\u0151 Richter Gedeon Nyrt. \u00e9s a biotechnol\u00f3giai fejleszt\u00e9seket nemzetk\u00f6zi szinten v\u00e9gz\u0151 ImmunoGenes Kft. szakemberei adj\u00e1k - \u00e1ll az ITM k\u00f6zlem\u00e9ny\u00e9ben.\n\n"}]