[{"date": "2020-03-30 16:42", "url": "https://koronavirus.gov.hu/cikkek/orszagos-tisztifoorvos-kijarasi-korlatozas-be-fogja-valtani-remenyeket", "h1": "Orsz\u00e1gos tisztif\u0151orvos: a kij\u00e1r\u00e1si korl\u00e1toz\u00e1s be fogja v\u00e1ltani a rem\u00e9nyeket", "body": "\nA fert\u0151z\u00e9sek sz\u00e1m\u00e1nak emelked\u00e9se ellen\u00e9re sem k\u00f6vetkezett be a koronav\u00edrus-j\u00e1rv\u00e1ny robban\u00e1sszer\u0171 terjed\u00e9se, ebben nagy szerepe van annak, hogy az emberek betartj\u00e1k a kij\u00e1r\u00e1si korl\u00e1toz\u00e1st - jelentette ki az orsz\u00e1gos tisztif\u0151orvos\u00a0az operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia azt mondta: a kij\u00e1r\u00e1si korl\u00e1toz\u00e1s be fogja v\u00e1ltani a hozz\u00e1 f\u0171z\u00f6tt rem\u00e9nyeket, \"a j\u00e1rv\u00e1ny terjed\u00e9s\u00e9nek megakad\u00e1lyoz\u00e1s\u00e1t\". Magyarorsz\u00e1g m\u00e9g mindig a csoportos fert\u0151z\u00e9sek f\u00e1zis\u00e1ban van, a fert\u0151z\u00f6ttek sz\u00e1ma egyenletesen oszlik el az orsz\u00e1gban, f\u00f6ldrajzi g\u00f3cpontokat nem siker\u00fclt azonos\u00edtani.\n\nA fert\u0151z\u0151d\u00e9sek sz\u00e1ma napr\u00f3l napra emelkedik, de ez az emelked\u00e9s egyenletes, \"a t\u00f6meges megbeteged\u00e9sek k\u00fcsz\u00f6b\u00e9n vagyunk\" - k\u00f6z\u00f6lte.\nA tesztekkel kapcsolatban a szakember \u00e1ltal\u00e1noss\u00e1gban elmondta: sokf\u00e9le van a vil\u00e1gban, j\u00f3r\u00e9sz\u00fck \"bevizsg\u00e1latlan\", hiszen maga a j\u00e1rv\u00e1ny k\u00e9nyszer\u00edtette ki a gy\u00e1rt\u00f3kb\u00f3l, hogy valamivel pr\u00f3b\u00e1lj\u00e1k \"megk\u00f6zel\u00edteni\" a betegs\u00e9get, de ezek csak nagyon korl\u00e1tozottan alkalmasak erre a c\u00e9lra.\nA Nemzeti N\u00e9peg\u00e9szs\u00e9g\u00fcgyi K\u00f6zpont \u00e9s a t\u00f6bbi kijel\u00f6lt int\u00e9zm\u00e9ny - a v\u00edrus jelenl\u00e9t\u00e9nek kimutat\u00e1s\u00e1ra szolg\u00e1l\u00f3 - laborat\u00f3riumi vizsg\u00e1lat\u00e1nak eredm\u00e9nyess\u00e9g\u00e9hez az kell, hogy a v\u00edrus kell\u0151 sz\u00e1mban jelen legyen az orr- \u00e9s garatmint\u00e1ban. Ekkor tudj\u00e1k kimutatni a v\u00edrus \u00f6r\u00f6k\u00edt\u0151 anyag\u00e1t, de ez a vizsg\u00e1lat csak egy adott, aktu\u00e1lis \u00e1llapotot mutat, ebb\u0151l b\u00e1rmif\u00e9le megbeteged\u00e9si progn\u00f3zist fel\u00e1ll\u00edtani nem lehet. Ez az \"aktu\u00e1lis \u00e1llapot\" azonban v\u00e1ltozhat, hiszen a betegs\u00e9g lappang\u00e1si ideje 5-6, maximum 14 nap - ismertette.\nHozz\u00e1tette: l\u00e9tezik egy olyan teszt, amely a szervezetben tal\u00e1lhat\u00f3, a v\u00edrussal szemben termel\u0151d\u0151 ellenanyagot tudja kimutatni, ez arra ad bizony\u00edt\u00e9kot, hogy az illet\u0151ben jelen volt a v\u00edrus, \u00e9s a szervezet v\u00e9dekez\u00e9se elindult.\nNincs olyan teszt, amely a j\u00e1rv\u00e1ny terjed\u00e9s\u00e9t megg\u00e1tolja, befoly\u00e1solja - hangoztatta. M\u00fcller Cec\u00edlia tov\u00e1bbra is azt k\u00e9ri mindenkit\u0151l, ha panaszai vannak, h\u00edvja fel h\u00e1ziorvos\u00e1t, aki a ment\u0151szolg\u00e1lattal \u00e9s egy infektol\u00f3gus szakemberrel k\u00f6z\u00f6sen eld\u00f6nti, sz\u00fcks\u00e9g van-e laborvizsg\u00e1latra.\nAz orsz\u00e1gos tisztif\u0151orvos k\u00e9rte, hogy az id\u0151seket ne hagyjuk magukra, a bev\u00e1s\u00e1rl\u00e1son k\u00edv\u00fcl tartsuk vel\u00fck telefonon, illetve interneten a kapcsolatot.\nA gyakorlati tan\u00e1csok k\u00f6z\u00f6tt eml\u00edtette, hogy \u00e9rdemes bev\u00e1s\u00e1rl\u00f3list\u00e1val menni boltba, \u00edgy elker\u00fclhet\u0151 az \u00fczletben a \"bolyong\u00e1s\". A csomagolt \u00e1rut el\u0151sz\u00f6r szemrev\u00e9telezz\u00fck, majd tegy\u00fck a kos\u00e1rba, \u00e9s ker\u00fclj\u00fck az egyes term\u00e9kek tapogat\u00e1s\u00e1t, fogdos\u00e1s\u00e1t. \u00c9rdemes odafigyelni az \u00e1rucikkek lej\u00e1rati, fogyaszthat\u00f3s\u00e1gi, min\u0151s\u00e9gi idej\u00e9re is. Fizet\u00e9sn\u00e9l ink\u00e1bb bankk\u00e1rty\u00e1t haszn\u00e1ljunk, \u00e9s haza\u00e9kez\u00e9s ut\u00e1n azonnal mossunk kezet - mondta.\nKit\u00e9rt arra, hogy az az id\u0151, am\u00edg a megv\u00e1s\u00e1rolt cikkeket \u00e1tadjuk csal\u00e1dtagjainknak, nem sz\u00e1m\u00edt szoros kontaktusnak, \u00e9s ugyanez vonatkozik a postai \u00faton \u00e9rkez\u0151 csomagok \u00e1tv\u00e9telre is. Az id\u0151sek lak\u00e1s\u00e1ba azonban ne menj\u00fcnk be, \u00e9s hosszabb besz\u00e9lget\u00e9st se kezdem\u00e9nyezz\u00fcnk vel\u00fck - h\u00edvta fel a figyelmet.\n\nK\u00e9rd\u00e9sre v\u00e1laszolva M\u00fcller Cec\u00edlia elmondta, hogy a ment\u0151 azokban az esetekben megy h\u00e1zhoz mint\u00e1t venni, ha azt a h\u00e1ziorvos k\u00e9ri. Jelezte, a ment\u0151szolg\u00e1lat \u00fajabb 55 ment\u0151kocsit \u00e1ll\u00edtott be ezekre a feladatokra, \u00e9s az esetek nagy r\u00e9sz\u00e9ben 24 \u00f3r\u00e1n bel\u00fcl a helysz\u00ednre \u00e9r. Csaknem nyolcsz\u00e1z c\u00edmet kaptak a ment\u0151k. Mindenkit\u0151l t\u00fcrelmet k\u00e9rnek - mondta, hozz\u00e1t\u00e9ve, hogy ezek nem sz\u00e1m\u00edtanak s\u00fcrg\u0151s kisz\u00e1ll\u00e1snak. Hozz\u00e1tette: ha ujjbegyv\u00e9rb\u0151l t\u00f6rt\u00e9nik a mintav\u00e9tel, annak nincs semmilyen el\u0151\u00edr\u00e1sa a beteg r\u00e9sz\u00e9r\u0151l, a l\u00e9g\u00fati mintav\u00e9tel el\u0151tt azonban sem enni, sem inni nem szabad.\nEhhez kapcsol\u00f3d\u00f3an elmondta: tudj\u00e1k, hogy mag\u00e1nlaborat\u00f3riumok is v\u00e9geznek vizsg\u00e1latokat koronav\u00edrusra, de ez minden esetben az adott ell\u00e1t\u00f3 felel\u0151ss\u00e9ge. Ezeket a vizsg\u00e1latokat azonban nem sz\u00e1molj\u00e1k bele a hivatalosan k\u00f6z\u00f6lt sz\u00e1mokba.\nA Csongr\u00e1d megyei Nagym\u00e1gocs id\u0151sotthon\u00e1ban t\u00f6rt\u00e9nt fert\u0151z\u00e9ssel kapcsolatban azt mondta: nem regisztr\u00e1ltak \u00fajabb megbeteged\u00e9st. A megyei tisztif\u0151orvos teljes z\u00e1rlatot rendelt el az int\u00e9zm\u00e9nyben. A betegeket a szentesi k\u00f3rh\u00e1z infektol\u00f3giai oszt\u00e1ly\u00e1n kezelik, az otthont pedig fert\u0151tlen\u00edtik.\nM\u00fcller Cec\u00edlia kit\u00e9rt arra: ir\u00e1nymutat\u00e1st adtak az eg\u00e9szs\u00e9g\u00fcgyi int\u00e9zm\u00e9nyeknek azokr\u00f3l a beavatkoz\u00e1sokr\u00f3l - szakm\u00e1kra lebontva -, amelyeket jelenleg is el kell v\u00e9gezni\u00fck az eg\u00e9szs\u00e9gk\u00e1rosod\u00e1s vagy tart\u00f3s eg\u00e9szs\u00e9grom\u00e1s elker\u00fcl\u00e9s\u00e9\u00e9rt. Ha valaki m\u00e9gis \u00fagy \u00e9rzi, hogy ell\u00e1t\u00e1sa nem megfelel\u0151, az adott int\u00e9zm\u00e9ny vezet\u0151j\u00e9hez vagy betegjogi k\u00e9pvisel\u0151j\u00e9hez fordulhat.\nMagyarorsz\u00e1gon a legfrissebb adatok szerint 447-re n\u0151tt a koronav\u00edrussal igazolt betegek sz\u00e1ma, a betegs\u00e9ggel \u00f6sszef\u00fcgg\u0151 hal\u00e1lesetek sz\u00e1ma 15. Az orsz\u00e1gos tisztif\u0151orvos elmondta, a fert\u0151z\u00f6ttek k\u00f6z\u00f6tt van gyerek \u00e9s fiatal feln\u0151tt is. K\u00e9rd\u00e9sre k\u00f6z\u00f6lte: a betegek k\u00f6z\u00fcl tizen\u00f6ten szorulnak intenz\u00edv ell\u00e1t\u00e1sra.\n\u00a0\n\nMTI 2020. m\u00e1rcius 30.\n\n"}]