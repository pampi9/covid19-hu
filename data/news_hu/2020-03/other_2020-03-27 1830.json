[{"date": "2020-03-27 18:30", "url": "https://koronavirus.gov.hu/cikkek/szijjarto-magyarorszag-es-szlovakia-celja-tovabbra-zavartalan-gazdasagi-es-kereskedelmi", "h1": "Szijj\u00e1rt\u00f3: Magyarorsz\u00e1g \u00e9s Szlov\u00e1kia c\u00e9lja tov\u00e1bbra is a zavartalan gazdas\u00e1gi \u00e9s kereskedelmi egy\u00fcttm\u0171k\u00f6d\u00e9s", "body": "\nMagyarorsz\u00e1g \u00e9s Szlov\u00e1kia c\u00e9lja tov\u00e1bbra is a zavartalan gazdas\u00e1gi \u00e9s kereskedelmi egy\u00fcttm\u0171k\u00f6d\u00e9s - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\nMint \u00edrta, p\u00e9ntek d\u00e9lut\u00e1n h\u00edvta Richard Sul\u00edk, Szlov\u00e1kia \u00faj gazdas\u00e1gi minisztere, aki egy\u00fattal az ideiglenes k\u00fcl\u00fcgyminiszteri teend\u0151ket is ell\u00e1tja.\n\"Meg\u00e1llapodtunk abban, hogy tov\u00e1bbra is mindent megtesz\u00fcnk a magyar-szlov\u00e1k gazdas\u00e1gi \u00e9s kereskedelmi egy\u00fcttm\u0171k\u00f6d\u00e9s zavartalan fejl\u0151d\u00e9s\u00e9\u00e9rt. Ez\u00e9rt tov\u00e1bbra is el\u0151seg\u00edtj\u00fck az \u00e1ruk szabad \u00e1raml\u00e1s\u00e1t a hat\u00e1rainkon, aminek jelent\u0151s\u00e9g\u00e9t al\u00e1h\u00fazza, hogy Szlov\u00e1kia haz\u00e1nk harmadik legjelent\u0151sebb kereskedelmi partnere\" - k\u00f6z\u00f6lte a miniszter.\nSzijj\u00e1rt\u00f3 P\u00e9ter eml\u00e9keztetett r\u00e1: Magyarorsz\u00e1g \u00e9s Szlov\u00e1kia kereskedelmi forgalma tavaly meghaladta a 10 milli\u00e1rd eur\u00f3t.\n\"A kamionok gyors \u00e1tkel\u00e9se hat\u00e1rainkon elengedhetetlen a gazdas\u00e1g m\u0171k\u00f6d\u0151k\u00e9p\u00e9ss\u00e9g\u00e9nek fenntart\u00e1s\u00e1hoz \u00e9s ahhoz, hogy garant\u00e1lni tudjuk az emberek folyamatos ell\u00e1t\u00e1s\u00e1t\" - sz\u00f6gezte le a k\u00fclgazdas\u00e1gi \u00e9s k\u00fcl\u00fcgyminiszter.\n\nMTI 2020. m\u00e1rcius 27.,\n\n"}]