[{"date": "2020-03-17 08:10", "url": "https://koronavirus.gov.hu/cikkek/vilagszerte-szigorodnak-korlatozo-intezkedesek-jarvany-megfekezese-erdekeben", "h1": "Vil\u00e1gszerte szigorodnak a korl\u00e1toz\u00f3 int\u00e9zked\u00e9sek a j\u00e1rv\u00e1ny megf\u00e9kez\u00e9se \u00e9rdek\u00e9ben ", "body": "\nVil\u00e1gszerte szigorodnak a korl\u00e1toz\u00f3 int\u00e9zked\u00e9sek az egyre s\u00falyosbod\u00f3 COVID-19 j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben, amelyben h\u00e9tf\u0151ig t\u00f6bb mint 169 ezren fert\u0151z\u0151dtek meg \u00e9s t\u00f6bb mint 6500-an haltak meg vil\u00e1gszerte.\n\nAz Eur\u00f3pai Bizotts\u00e1g 30 (EB) napos beutaz\u00e1si korl\u00e1toz\u00e1s elrendel\u00e9s\u00e9re sz\u00f3l\u00edtotta fel az eur\u00f3pai uni\u00f3s tag\u00e1llamok vezet\u0151it a koronav\u00edrus-j\u00e1rv\u00e1ny terjed\u00e9s\u00e9nek lass\u00edt\u00e1sa c\u00e9lj\u00e1b\u00f3l h\u00e9tf\u0151n. Ezen id\u0151szak alatt kiz\u00e1r\u00f3lag azok l\u00e9phetn\u00e9nek be harmadik orsz\u00e1gokb\u00f3l a k\u00f6z\u00f6ss\u00e9g ter\u00fclet\u00e9re, akik eset\u00e9ben ez elengedhetetlen. Biztos\u00edtani kell tov\u00e1bbra is az \u00e1ruk \u00e9s szolg\u00e1ltat\u00e1sok szabad mozg\u00e1s\u00e1t az Eur\u00f3pai Uni\u00f3n bel\u00fcl, a szolidarit\u00e1s kulcseleme az egys\u00e9ges piac m\u0171k\u00f6d\u00e9s\u00e9nek folytonoss\u00e1ga - figyelmeztetett h\u00e9tf\u0151n k\u00f6zz\u00e9tett ir\u00e1nymutat\u00e1saiban az EB.\nSzigor\u00fa int\u00e9zked\u00e9sek k\u00f6zepette, de zavartalanul folyhat a teherforgalom Magyarorsz\u00e1g \u00e9s Szlov\u00e9nia k\u00f6z\u00f6tt tov\u00e1bbra is, \u00e9s ez seg\u00edt minket abban, hogy a magyar emberek folyamatos ell\u00e1t\u00e1s\u00e1t biztos\u00edtani tudjuk - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Ljubljan\u00e1ban.\u00a0\n\nA napr\u00f3l napra n\u00f6vekv\u0151 sz\u00e1mok ellen\u00e9re m\u00e9g nem tet\u0151z\u00f6tt Olaszorsz\u00e1gban az \u00faj t\u00edpus\u00fa koronav\u00edrus-fert\u0151z\u00e9s (Covid-19) Giuseppe Conte minisztereln\u00f6k szerint, aki a k\u00f6vetkez\u0151 heteket nevezte a legkock\u00e1zatosabbnak a Corriere della Sera c\u00edm\u0171 napilapban h\u00e9tf\u0151n megjelent interj\u00faban.\u00a0 Az olasz korm\u00e1ny huszon\u00f6t milli\u00e1rd eur\u00f3s gazdas\u00e1g\u00e9l\u00e9nk\u00edt\u0151 csomagot ind\u00edtott el az olasz korm\u00e1ny a koronav\u00edrus okozta gazdas\u00e1gi neh\u00e9zs\u00e9gek ellens\u00falyoz\u00e1s\u00e1ra. A hal\u00e1los \u00e1ldozatok sz\u00e1ma h\u00e9tf\u0151re ism\u00e9t jelent\u0151sen n\u0151tt az el\u0151z\u0151 naphoz k\u00e9pest 19,3 sz\u00e1zal\u00e9kkal, 1809-r\u0151l 2158-ra, a fert\u0151z\u00f6ttek\u00e9 pedig 13 sz\u00e1zal\u00e9kkal, 24 747-r\u0151l 27 980.\nRendk\u00edv\u00fcli \u00e1llapotot vezettek be azonnali hat\u00e1llyal 30 napra Rom\u00e1ni\u00e1ban az \u00faj t\u00edpus\u00fa koronav\u00edrus-j\u00e1rv\u00e1ny megf\u00e9kez\u00e9se \u00e9rdek\u00e9ben, az err\u0151l sz\u00f3l\u00f3 eln\u00f6ki rendeletet h\u00e9tf\u0151n adta ki Klaus Iohannis \u00e1llamf\u0151. A rendk\u00edv\u00fcli \u00e1llapot idej\u00e9re felf\u00fcggesztik valamennyi oktat\u00e1si int\u00e9zm\u00e9ny tev\u00e9kenys\u00e9g\u00e9t, egyszer\u0171s\u00edtik az eg\u00e9szs\u00e9g\u00fcgyi felszerel\u00e9sek beszerz\u00e9s\u00e9nek szab\u00e1lyait, korl\u00e1tozz\u00e1k az \u00fcgyf\u00e9lfogad\u00e1st a k\u00f6zint\u00e9zm\u00e9nyekben, az igazs\u00e1gszolg\u00e1ltat\u00e1s pedig csak a s\u00fcrg\u0151s \u00fcgyeket t\u00e1rgyalja.\u00a0\nRendk\u00edv\u00fcli \u00e1llapotot rendeltek el h\u00e9tf\u0151n Sv\u00e1jcban is, \u00e1prilis 19-ig z\u00e1rva tartanak az \u00e1ruh\u00e1zak, az \u00e9ttermek. A korm\u00e1ny j\u00f3v\u00e1hagyta, hogy 8000 katona seg\u00edtsen a k\u00f3rh\u00e1zakban a logisztika \u00e9s a biztons\u00e1g ter\u00fclet\u00e9n. Vas\u00e1rnapra 840 \u00faj esettel 2200-ra n\u0151tt a Sv\u00e1jcban \u00e9s Liechtensteinben regisztr\u00e1lt koronav\u00edrus-fert\u0151z\u00f6ttek sz\u00e1ma, ami azt jelenti, hogy a j\u00e1rv\u00e1ny gyorsan terjed a k\u00e9t alpesi orsz\u00e1gban. Sv\u00e1jcban eddig 13 hal\u00e1los \u00e1ldozata van a koronav\u00edrusnak.\nAz \u00faj koronav\u00edrus-fert\u0151z\u00e9sek magas sz\u00e1ma miatt h\u00e9tf\u0151 reggel Csehorsz\u00e1gban lez\u00e1rt\u00e1k, elszigetelt\u00e9k az Olm\u00fctzi r\u00e9gi\u00f3 21 telep\u00fcl\u00e9s\u00e9t. A t\u00f6bb t\u00edzezer lakost mag\u00e1ba foglal\u00f3 \u00e9szak-morvaorsz\u00e1gi t\u00e9rs\u00e9gbe vezet\u0151 utakat rend\u0151r\u00f6k \u0151rzik. H\u00e9tf\u0151 reggel Csehorsz\u00e1gban a hivatalos jelent\u00e9s szerint 298 fert\u0151z\u00e9st mutattak ki. Arcmaszk n\u00e9lk\u00fcl keddt\u0151l kezdve tilos lesz haszn\u00e1lni a t\u00f6megk\u00f6zleked\u00e9si eszk\u00f6z\u00f6ket Pr\u00e1g\u00e1ban - d\u00f6nt\u00f6tt h\u00e9tf\u0151n a pr\u00e1gai \u00f6nkorm\u00e1nyzat.\u00a0\u00a0\u00a0 Csehorsz\u00e1gban jelenleg nagy hi\u00e1ny van az arcmaszkokb\u00f3l.\nEgyre t\u00f6bb nyugat-balk\u00e1ni orsz\u00e1g vezet be szigor\u00fa int\u00e9zked\u00e9seket az \u00faj t\u00edpus\u00fa koronav\u00edrus-j\u00e1rv\u00e1ny megf\u00e9kez\u00e9se \u00e9rdek\u00e9ben, a fert\u0151z\u00f6ttek sz\u00e1ma azonban napr\u00f3l napra tov\u00e1bb n\u0151. Bosznia-Hercegovina f\u0151k\u00e9nt horv\u00e1tok \u00e9s bosny\u00e1kok lakta orsz\u00e1gr\u00e9sz\u00e9ben, a Bosznia-hercegovinai F\u00f6der\u00e1ci\u00f3ban katasztr\u00f3fahelyzetet hirdettek h\u00e9tf\u0151n.\u00a0\u00a0\u00a0\u00a0\u00a0 Montenegr\u00f3ban ugyan m\u00e9g egy fert\u0151z\u00f6ttet sem regisztr\u00e1ltak, \u00e1m a podgoricai korm\u00e1ny el\u0151vigy\u00e1zatoss\u00e1gb\u00f3l lez\u00e1rta a hat\u00e1rait a k\u00fclf\u00f6ldi \u00e1llampolg\u00e1rok el\u0151tt. Koszov\u00f3 felf\u00fcggesztette az \u00f6sszes indul\u00f3 rep\u00fcl\u0151j\u00e1ratot, nemzetk\u00f6zi busz- \u00e9s vas\u00fati j\u00e1ratot, valamint a telep\u00fcl\u00e9sk\u00f6zi j\u00e1ratot is, az orsz\u00e1gba csak a koszov\u00f3i \u00e1llampolg\u00e1rok l\u00e9phetnek be, \u0151ket 14 napos h\u00e1zi karant\u00e9nra k\u00f6telezik. Az \u00e9szak-maced\u00f3niai politikusok a j\u00e1rv\u00e1nyra val\u00f3 tekintettel az \u00e1prilis 12-re tervezett el\u0151rehozott parlamenti v\u00e1laszt\u00e1s elhalaszt\u00e1s\u00e1t kezdem\u00e9nyezt\u00e9k a k\u00f6zt\u00e1rsas\u00e1gi eln\u00f6kn\u00e9l.\u00a0\nEgys\u00e9ges int\u00e9zked\u00e9seket vezetnek be a n\u00e9met tartom\u00e1nyok a koronav\u00edrus-j\u00e1rv\u00e1ny miatt az emberek k\u00f6z\u00f6tti fizikai kapcsolatok korl\u00e1toz\u00e1s\u00e1ra - jelentette be Angela Merkel kancell\u00e1r h\u00e9tf\u0151n Berlinben.\nKiemelte: a sz\u00f6vets\u00e9gi korm\u00e1ny \u00e9s a 16 tartom\u00e1ny k\u00f6z\u00f6s ir\u00e1nyelveit annak alapj\u00e1n dolgozt\u00e1k ki, hogy a tudom\u00e1ny meg\u00e1llap\u00edt\u00e1sa szerint a t\u00e1rsadalmi t\u00e1vols\u00e1gtart\u00e1s, vagyis az emberek k\u00f6z\u00f6tti k\u00f6zvetlen, fizikai kapcsolatok korl\u00e1toz\u00e1sa a leghat\u00e9konyabb m\u00f3dszer a j\u00e1rv\u00e1ny lass\u00edt\u00e1s\u00e1ra.\nA lakoss\u00e1g ell\u00e1t\u00e1s\u00e1t biztos\u00edtani kell, ez\u00e9rt az \u00e9lelmiszer\u00fczletek, h\u00e1ztart\u00e1si boltok, gy\u00f3gyszert\u00e1rak, \u00fczemanyagt\u00f6lt\u0151-\u00e1llom\u00e1sok, bankok, postahivatalok, tiszt\u00edt\u00f3k, fodr\u00e1szok, \u00fajs\u00e1gosok, \u00e1llateledel boltok, kert\u00e1ruh\u00e1zak nyitva maradhatnak \u00e9s egy sor szolg\u00e1ltat\u00e1st tov\u00e1bbra is ig\u00e9nybe lehet venni, de a j\u00e1t\u00e9kterekt\u0151l kezdve a templomokig egy sor int\u00e9zm\u00e9ny m\u0171k\u00f6d\u00e9s\u00e9t fel kell f\u00fcggeszteni, amely hozz\u00e1j\u00e1rulhat a koronav\u00edrus terjed\u00e9s\u00e9hez \u00e9s nem sz\u00fcks\u00e9ges a mindennapi \u00e9lethez - mondta Angela Merkel.\nSpanyolorsz\u00e1g keddt\u0151l lez\u00e1rja sz\u00e1razf\u00f6ldi hat\u00e1rait a koronav\u00edrus-fert\u0151z\u00e9s terjed\u00e9s\u00e9nek cs\u00f6kkent\u00e9se \u00e9rdek\u00e9ben - jelentette be a spanyol bel\u00fcgyminiszter h\u00e9tf\u0151n. Spanyolorsz\u00e1gban a legfrissebb adatok szerint a regisztr\u00e1lt koronav\u00edrus-fert\u0151z\u00f6ttek sz\u00e1ma 8744, amelyb\u0151l t\u00f6bb mint 6600 esetet a madridi tartom\u00e1nyban diagnosztiz\u00e1ltak. A betegs\u00e9gbe 297-en haltak bele, \u00e9s t\u00f6bb mint 520-an m\u00e1r meggy\u00f3gyultak bel\u0151le.\nIr\u00e1nban 853-ra emelkedett az \u00faj koronav\u00edrus-fert\u0151z\u00e9s okozta hal\u00e1lesetek sz\u00e1ma, miut\u00e1n az ut\u00f3bbi 24 \u00f3r\u00e1ban 129 beteg vesztette \u00e9let\u00e9t. Ir\u00e1n-szerte 14 991 fert\u0151z\u00f6ttet tartanak sz\u00e1mon, az ut\u00f3bbi 24 \u00f3r\u00e1ban a hat\u00f3s\u00e1gok 1053 \u00faj fert\u0151z\u00e9st jegyeztek fel.\nT\u00f6bb muszlim orsz\u00e1g - \u00edgy Malajzia, Egyiptom, T\u00f6r\u00f6korsz\u00e1g \u00e9s Sza\u00fad-Ar\u00e1bia is -\u00a0 \u00fajabb szigor\u00edt\u00e1sokat vezetett be.\n\n"}]