[{"date": "2020-03-27 14:09", "url": "https://koronavirus.gov.hu/cikkek/minimalis-szemelyi-kontaktussal-valosulnak-meg-beiratkozasok", "h1": "Minim\u00e1lis szem\u00e9lyi kontaktussal val\u00f3sulnak meg a beiratkoz\u00e1sok", "body": "\nMinim\u00e1lis szem\u00e9lyi kontaktus mellett val\u00f3sulnak meg a beiratkoz\u00e1sok az \u00f3vod\u00e1kba \u00e9s \u00e1ltal\u00e1nos iskol\u00e1kba - k\u00f6z\u00f6lte a k\u00f6znevel\u00e9si \u00e1llamtitk\u00e1r p\u00e9nteken az M1 aktu\u00e1lis csatorn\u00e1n.\n\n\nMaruzsa Zolt\u00e1n elmondta: a beiratkoz\u00e1s \u00fctemez\u00e9s\u00e9vel kapcsolatos d\u00f6nt\u00e9sr\u0151l az \u00f6sszes \u00f3vod\u00e1t \u00e9s \u00e1ltal\u00e1nos iskol\u00e1t m\u00e9g a mai napon \u00e9rtes\u00edtik. A sz\u00fcl\u0151k e-mailben, illetve telefonon, illetve a KR\u00c9TA rendszeren kereszt\u00fcl tudj\u00e1k majd jelezni gyermekeik beiratkoz\u00e1si sz\u00e1nd\u00e9k\u00e1t.\nA nem k\u00f6rzetes \u00f3vod\u00e1kban a beiratkoz\u00e1si id\u0151szak \u00e1prilis 2-20. k\u00f6z\u00f6tt lesz, majd 21-\u00e9n a k\u00f6rzetes int\u00e9zm\u00e9nyek, hivatalb\u00f3l, automatikusan felveszik az addig m\u00e1shova nem jelentkez\u0151ket - ismertette.\nAz \u00e1ltal\u00e1nos iskol\u00e1k eset\u00e9ben nagyon hasonl\u00f3 a met\u00f3dus, azzal a k\u00fcl\u00f6nbs\u00e9ggel, hogy a jelentkez\u00e9s \u00e1prilis 6-24. k\u00f6z\u00f6tt zajlik majd a nem k\u00f6rzetes, \u00e1prilis 28-\u00e1ig - hivatalb\u00f3l - a k\u00f6rzetes iskol\u00e1kba val\u00f3 be\u00edrat\u00e1s.\nAz Oktat\u00e1si Hivatal minden k\u00f6rzetes int\u00e9zm\u00e9nyek fenntart\u00f3inak m\u00e1r a h\u00f3 elej\u00e9n \u00e1tadta a hozz\u00e1 tartoz\u00f3 gyermekek adatait - tette hozz\u00e1.\nMaruzsa Zolt\u00e1n az \u00e9retts\u00e9givel kapcsolatban azt mondta, hogy t\u00f6bb forgat\u00f3k\u00f6nyv\u00f6n is dolgozik a korm\u00e1ny, \u00e9s kell\u0151 id\u0151ben megsz\u00fcletik a d\u00f6nt\u00e9s.\nA vesz\u00e9lyhelyzetben a digit\u00e1lis oktat\u00e1sra t\u00f6rt\u00e9n\u0151 \u00e1t\u00e1ll\u00e1ssal kapcsolatban az \u00e1llamtitk\u00e1r azt mondta, nagyon b\u00fcszke arra, amilyen \"gyorsas\u00e1ggal \u00e9s innov\u00e1ci\u00f3val\" t\u00f6rt\u00e9nt meg, ez\u00e9rt k\u00f6sz\u00f6net illeti a pedag\u00f3gusokat.\n\u00a0\nForr\u00e1s: MTI\n\u00a0\n\n"}]