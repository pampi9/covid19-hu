[{"date": "2020-03-15 12:28", "url": "https://koronavirus.gov.hu/cikkek/belugyminiszterium-rendorkezen-aki-lezarta-budapestet", "h1": "Bel\u00fcgyminiszt\u00e9rium: rend\u0151rk\u00e9zen, aki \"lez\u00e1rta\" Budapestet", "body": "\nA K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda (KR NNI) Kiberb\u0171n\u00f6z\u00e9s Elleni F\u0151oszt\u00e1ly munkat\u00e1rsai azonos\u00edtott\u00e1k azt a youtubert, akinek vide\u00f3 blogj\u00e1ban els\u0151k\u00e9nt jelent meg az a minden alapot n\u00e9lk\u00fcl\u00f6z\u0151 h\u00edresztel\u00e9s, hogy az operat\u00edv t\u00f6rzs a f\u0151v\u00e1ros lez\u00e1r\u00e1s\u00e1ra k\u00e9sz\u00fcl.\n\nA felt\u00f6lt\u0151t, J. Levente Szabolcsot a rend\u0151r\u00f6k elfogt\u00e1k, budapesti lakc\u00edm\u00e9n h\u00e1zkutat\u00e1st tartottak, \u00e9s sz\u00e1m\u00edt\u00e1stechnikai eszk\u00f6z\u00f6k mellett 5,64 gramm k\u00e1b\u00edt\u00f3szer-gyan\u00fas n\u00f6v\u00e9nyi sz\u00e1rmaz\u00e9kokat foglaltak le. A nyomoz\u00f3k J. Levente Szabolcsot k\u00f6zvesz\u00e9llyel fenyeget\u00e9s b\u0171ntett elk\u00f6vet\u00e9se miatt gyan\u00fas\u00edtottk\u00e9nt hallgatt\u00e1k ki. J. Levente Szabolcs a felt\u00f6lt\u00e9s t\u00e9ny\u00e9t elismerte.\nA 30 \u00e9ves f\u00e9rfi k\u00f6z\u00e9piskol\u00e1t v\u00e9gzett, egy budapesti hotelben biztons\u00e1gi \u0151rk\u00e9nt dolgozik.\nAz operat\u00edv t\u00f6rzs \u00f6nm\u00e9rs\u00e9kletre, felel\u0151s magatart\u00e1sra int. Kiz\u00e1r\u00f3lag a hat\u00f3s\u00e1gok ir\u00e1nymutat\u00e1sait k\u00f6vess\u00e9k, hiteles forr\u00e1sb\u00f3l t\u00e1j\u00e9koz\u00f3djanak.\n\n\n"}]