[{"date": "2020-03-30 13:04", "url": "https://koronavirus.gov.hu/cikkek/az-idei-koltsegvetes-radikalis-atalakitasara-van-szukseg", "h1": " Az idei k\u00f6lts\u00e9gvet\u00e9s radik\u00e1lis \u00e1talak\u00edt\u00e1s\u00e1ra van sz\u00fcks\u00e9g", "body": "\nA v\u00e1ls\u00e1gkezel\u00e9s \u00e9s a gazdas\u00e1g \u00fajraind\u00edt\u00e1sa \u00e9rdek\u00e9ben az idei k\u00f6lts\u00e9gvet\u00e9s radik\u00e1lis \u00e1talak\u00edt\u00e1s\u00e1ra van sz\u00fcks\u00e9g - jelentette ki a minisztereln\u00f6k h\u00e9tf\u0151n Budapesten.\n\n\nOrb\u00e1n Viktor a korm\u00e1ny \u00e9s a gazdas\u00e1gi kamar\u00e1k vezet\u0151ivel tartott videokonferenci\u00e1n \u00fagy fogalmazott, hozz\u00e1 kell igaz\u00edtani az idei k\u00f6lts\u00e9gvet\u00e9st a jelenlegi helyzethez \u00e9s az \u00e9v v\u00e9g\u00e9ig el\u0151rejelzett v\u00e1ltoz\u00e1sokhoz.\nA korm\u00e1nyf\u0151 Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter t\u00e1rsas\u00e1g\u00e1ban a jegybank, a gazdas\u00e1gi kamar\u00e1k, valamint v\u00e1llalkoz\u00f3i \u00e9rdekk\u00e9pviseletek vezet\u0151inek kifejtette, jelenleg nincs \u00e9rtelme \u00faj k\u00f6lts\u00e9gvet\u00e9st k\u00e9sz\u00edteni, hiszen nem tudni, mi fog t\u00f6rt\u00e9nni a k\u00f6zelj\u00f6v\u0151ben, \u00e9s lehet, hogy k\u00e9t h\u00f3nap m\u00falva egy \u00fajabb b\u00fcdzs\u00e9t kellene \u00f6ssze\u00e1ll\u00edtani. Hozz\u00e1tette: a jogszab\u00e1lyok azonban lehet\u0151s\u00e9get adnak az elt\u00e9r\u00e9sre az elfogadott k\u00f6lts\u00e9gvet\u00e9st\u0151l.\nNem lenne helyes l\u00e9p\u00e9s az egyes k\u00f6lts\u00e9gvet\u00e9si t\u00e9telek automatikus megv\u00e1g\u00e1sa - mutatott r\u00e1 Orb\u00e1n Viktor. Szavai szerint azoknak a forr\u00e1soknak kell megmaradniuk a miniszt\u00e9riumok k\u00f6lts\u00e9gvet\u00e9s\u00e9ben, melyekre ott felt\u00e9tlen\u00fcl sz\u00fcks\u00e9g van, a felszabad\u00edthat\u00f3 \u00f6sszegekb\u0151l pedig egy-egy alapot kell l\u00e9trehoznia v\u00e1ls\u00e1gkezel\u00e9sre, illetve a gazdas\u00e1g \u00fajraind\u00edt\u00e1sa \u00e9rdek\u00e9ben.\nA j\u00f6v\u0151 \u00e9vi b\u00fcdzs\u00e9 el\u0151k\u00e9sz\u00edt\u00e9se m\u00e1r folyik. 2021-re olyan \"lecsupasz\u00edtott k\u00f6lts\u00e9gvet\u00e9st\" kell k\u00e9sz\u00edteni, amely min\u00e9l nagyobb mozg\u00e1steret biztos\u00edt a v\u00e1ls\u00e1gkezel\u00e9sre \u00e9s a gazdas\u00e1g \u00fajraind\u00edt\u00e1s\u00e1ra - hangs\u00falyozta a minisztereln\u00f6k.\n\n\u00a0\nOrb\u00e1n Viktor lesz\u00f6gezte, minden id\u0151k legnagyobb gazdas\u00e1g\u00e9l\u00e9nk\u00edt\u00e9si akci\u00f3terv\u00e9t kell elind\u00edtani, c\u00e9lul kit\u0171zve a n\u00f6veked\u00e9st, a munkahelyteremt\u00e9st, valamint a munkahelyek meg\u0151rz\u00e9s\u00e9t.\nA jegybankkal k\u00f6z\u00f6sen azt kell megtervezni, mik\u00e9nt lehet a monet\u00e1ris \u00e9s fisk\u00e1lis eszk\u00f6z\u00f6ket \u00fagy f\u00f6lhaszn\u00e1lni, hogy a lehet\u0151 legnagyobb l\u00f6k\u00e9st adjuk a magyar gazdas\u00e1gnak - hangs\u00falyozta a minisztereln\u00f6k.\n\u00a0\n\u00a0\nForr\u00e1s: MTI\n\n"}]