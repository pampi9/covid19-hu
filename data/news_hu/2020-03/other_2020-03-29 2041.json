[{"date": "2020-03-29 20:41", "url": "https://koronavirus.gov.hu/cikkek/magyarorszag-kesz-csatlakozni-bizottsag-resceu-programjahoz", "h1": "Magyarorsz\u00e1g k\u00e9sz csatlakozni a Bizotts\u00e1g RescEU programj\u00e1hoz", "body": "\nMagyarorsz\u00e1g k\u00e9sz csatlakozni az Eur\u00f3pai Bizotts\u00e1g RescEU programj\u00e1hoz, amely az Eur\u00f3pai Uni\u00f3 Polg\u00e1ri V\u00e9delmi Mechanizmus\u00e1nak egyik eleme, \u00e9s c\u00e9lja a k\u00fcl\u00f6nf\u00e9le katasztr\u00f3fa-elh\u00e1r\u00edt\u00e1si k\u00e9pess\u00e9gek felhalmoz\u00e1sa, amelyek akkor vethet\u0151k be, amikor az uni\u00f3s tag\u00e1llamok saj\u00e1t k\u00e9pess\u00e9gei m\u00e1r kimer\u00fcltek - k\u00f6z\u00f6lte a BM Orsz\u00e1gos Katasztr\u00f3fav\u00e9delmi F\u0151igazgat\u00f3s\u00e1g.\n\nA RescEU indul\u00e1sakor h\u00e1rom k\u00e9pess\u00e9get hoztak l\u00e9tre: a l\u00e9gi erd\u0151t\u0171zolt\u00e1sit, a s\u00fcrg\u0151ss\u00e9gi eg\u00e9szs\u00e9g\u00fcgyi orvoscsoportok\u00e9t, valamint az eg\u00e9szs\u00e9g\u00fcgyi evaku\u00e1ci\u00f3\u00e9t. A bizotts\u00e1g annak \u00e9rdek\u00e9ben, hogy t\u00e1mogassa a tagorsz\u00e1gokat a koronav\u00edrus elleni k\u00fczdelemben, \u00fagy d\u00f6nt\u00f6tt: az orvostechnikai eszk\u00f6z\u00f6kb\u0151l strat\u00e9giai ment\u00e9si c\u00e9l\u00fa eur\u00f3pai uni\u00f3s k\u00e9szletet hoz l\u00e9tre. Azok a tag\u00e1llamok, amelyek v\u00e1llalj\u00e1k RescEU-k\u00e9szletek t\u00e1rol\u00e1s\u00e1t, t\u00e1mogat\u00e1st k\u00e9rhetnek a bizotts\u00e1gt\u00f3l. A bizotts\u00e1g a k\u00e9szletek k\u00f6lts\u00e9geinek kilencven sz\u00e1zal\u00e9k\u00e1t fedezi, a fennmarad\u00f3 t\u00edz sz\u00e1zal\u00e9kot az adott tag\u00e1llam. Az \u00edgy l\u00e9trehozott tartal\u00e9kkereteket egy vagy t\u00f6bb tag\u00e1llam \u00fczemeltetheti majd a j\u00f6v\u0151ben, az eszk\u00f6z\u00f6k beszerz\u00e9s\u00e9\u00e9rt a befogad\u00f3 \u00e1llam felel.\nA magyar korm\u00e1ny az elm\u00falt napokban r\u00e9szletesen \u00e1ttekintette a hat\u00e1rozatot, felm\u00e9rte az itthoni lehet\u0151s\u00e9geket, ezt k\u00f6vet\u0151en pedig \u00fagy d\u00f6nt\u00f6tt, hogy Magyarorsz\u00e1g akt\u00edvan r\u00e9szt k\u00edv\u00e1n venni a RescEU-ban, \u00edgy felaj\u00e1nlja, hogy rakt\u00e1rt alak\u00edt ki, illetve eg\u00e9szs\u00e9g\u00fcgyi k\u00e9szletet halmoz fel. Magyarorsz\u00e1g m\u00e1rcius 29-\u00e9n kinyilv\u00e1n\u00edtotta ebb\u00e9li hat\u00e1rozott sz\u00e1nd\u00e9k\u00e1t az Eur\u00f3pai Uni\u00f3 fel\u00e9.\n\nMTI\u00a0\n\n"}]