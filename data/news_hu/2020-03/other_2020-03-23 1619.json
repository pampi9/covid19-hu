[{"date": "2020-03-23 16:19", "url": "https://koronavirus.gov.hu/cikkek/orban-politikai-vitak-helyett-osszefogasra-van-szukseg", "h1": "Orb\u00e1n: a politikai vit\u00e1k helyett \u00f6sszefog\u00e1sra van sz\u00fcks\u00e9g", "body": "\nA politikai vit\u00e1k, sz\u00e9th\u00faz\u00e1s helyett el\u00e9rkezett az \u00f6sszefog\u00e1s ideje - jelentette ki\u00a0Orb\u00e1n\u00a0Viktor minisztereln\u00f6k az Orsz\u00e1ggy\u0171l\u00e9sben.\n\n\"P\u00e1rthovatartoz\u00e1st\u00f3l f\u00fcggetlen\u00fcl erre k\u00e9rem k\u00e9pvisel\u0151t\u00e1rsaimat is \" - mondta a korm\u00e1nyf\u0151, aki az el\u0151z\u0151leg, a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n k\u00f6z\u00f6lt r\u00e9szleteket ismertette a plen\u00e1ris \u00fcl\u00e9sen is.\nOrb\u00e1n\u00a0Viktor a parlamentben is hangs\u00falyozta az egy\u00fcttm\u0171k\u00f6d\u00e9s jelent\u0151s\u00e9g\u00e9t, kiemelte, \"az el\u0151tt\u00fcnk \u00e1ll\u00f3 id\u0151szak neh\u00e9z lesz\", mindenkit\u0151l er\u0151fesz\u00edt\u00e9seket k\u00f6vetel, de az\u00e9rt \u00e9rdemes v\u00e1llalni ezeket, mert \u00edgy \"ember\u00e9leteket menthet\u00fcnk meg\". \"\u00c9s min\u00e9l t\u00f6bben m\u0171k\u00f6d\u00fcnk egy\u00fctt, ann\u00e1l t\u00f6bb \u00e9letet tudunk megmenteni\" - hangoztatta.\nEz most olyan feladat, amit egyed\u00fcl senki sem oldhat meg. Mindenkinek felel\u0151ss\u00e9ge van, mindenkinek hozz\u00e1 kell, hozz\u00e1 kellene tennie a mag\u00e1\u00e9t - fogalmazott.\nOrb\u00e1n\u00a0Viktor kifejtette: a koronav\u00edrus \u00c1zsi\u00e1ban t\u00f6rt ki, de Eur\u00f3p\u00e1ba is behurcolt\u00e1k, ami a mai vil\u00e1gkorszakban aligha volt elker\u00fclhet\u0151.\nA v\u00edrusnak ma nincs ellenszere, b\u00e1r azt az eg\u00e9sz vil\u00e1gon elsz\u00e1ntan keresik, \u00e9s Magyarorsz\u00e1g is hozz\u00e1j\u00e1rul ehhez az er\u0151fesz\u00edt\u00e9shez - tette hozz\u00e1, jelezve ugyanakkor, \u00edgy sem v\u00e1rhat\u00f3, hogy a vakcina a k\u00f6zelj\u00f6v\u0151ben el\u00e9rhet\u0151 lesz.\n\"Mi, magyarok \u00fagy d\u00f6nt\u00f6tt\u00fcnk, hogy a vakcin\u00e1ra val\u00f3 v\u00e1rakoz\u00e1s helyett felvessz\u00fck k\u00fczdelmet a v\u00edrus terjed\u00e9s\u00e9vel szemben\" - jelentette ki a minisztereln\u00f6k.\nA dolgok szok\u00e1sos rendj\u00e9ben nem lett volna lehets\u00e9ges megszervezni a \"kollekt\u00edv \u00f6nv\u00e9delmet\". Ez, valamint a fert\u0151z\u00e9s \u00fctem\u00e9nek lass\u00edt\u00e1sa, a vesz\u00e9lyeztetettek megv\u00e9d\u00e9se, a megfelel\u0151 ell\u00e1t\u00e1s biztos\u00edt\u00e1sa, a gazdas\u00e1gi k\u00f6vetkezm\u00e9nyek enyh\u00edt\u00e9se \u00e9s a leb\u00e9nul\u00f3 gazdas\u00e1g \u00fajraind\u00edt\u00e1sa nem lett volna lehets\u00e9ges a b\u00e9keid\u0151ben \u00e9rv\u00e9nyes szab\u00e1lyok mellett - mondta.\n\u00dagy fogalmazott: most mindenkinek ki kell l\u00e9pnie a komfortz\u00f3n\u00e1j\u00e1b\u00f3l, most egy ideig m\u00e1sk\u00e9ppen kell dolgoznia, viselkednie, szerveznie az \u00e9let\u00e9t. Ez\u00e9rt vezett\u00e9k be a vesz\u00e9lyhelyzeti jogrendet is, ami eszk\u00f6z\u00f6ket ad a korm\u00e1nynak, hogy megszervezze Magyarorsz\u00e1g \u00f6nv\u00e9delm\u00e9t - k\u00f6z\u00f6lte, hozz\u00e1t\u00e9ve, hogy a v\u00e9dekez\u00e9s n\u00e9gy - katonai, rend\u0151ri, eg\u00e9szs\u00e9g\u00fcgyi \u00e9s gazdas\u00e1gi - vonalon zajlik.\n\n\nArr\u00f3l is besz\u00e9lt, hogy a koronav\u00edrus-j\u00e1rv\u00e1ny elleni v\u00e9dekez\u00e9s hossz\u00fa lesz, nagyon sok eszk\u00f6zre lesz sz\u00fcks\u00e9g, \u00e9s \"m\u00e9g nagyon az elej\u00e9n vagyunk\". Az operat\u00edv t\u00f6rzst\u0151l ez\u00e9rt fegyelmezett \u00e9s \u00e9sszer\u0171 k\u00e9szletgazd\u00e1lkod\u00e1st v\u00e1r el a korm\u00e1nyf\u0151.\nHozz\u00e1tette: a v\u00edrus elleni v\u00e9dekez\u00e9shez sz\u00fcks\u00e9ges eszk\u00f6z\u00f6kb\u0151l \u00e9s felszerel\u00e9sekb\u0151l nyugaton hi\u00e1ny van, el\u00e9rhet\u0151 seg\u00edts\u00e9g ma csak keleten tal\u00e1lhat\u00f3, ott \"\u00f3ri\u00e1si t\u00e9teleket k\u00f6t\u00f6tt\u00fcnk le\", a sz\u00e1ll\u00edtm\u00e1nyok folyamatosan \u00e9rkeznek. T\u00f6bb mint t\u00edz rep\u00fcl\u0151g\u00e9p teljes\u00edt szolg\u00e1latot - tudatta.\nOrb\u00e1n\u00a0Viktor megk\u00f6sz\u00f6nte az eg\u00e9szs\u00e9g\u00fcgyi dolgoz\u00f3k eddig munk\u00e1j\u00e1t, azt mondta r\u00f3luk, \"ki\u00e9rdemelt\u00e9k mindannyiunk nagyrabecs\u00fcl\u00e9s\u00e9t\".\nAz eg\u00e9szs\u00e9g\u00fcgyi v\u00e9dekez\u00e9ssel kapcsolatban k\u00f6z\u00f6lte, hogy 1,5 milli\u00f3 orvosi maszk van az orsz\u00e1gban, napi 25 ezret gy\u00e1rtanak bel\u0151le, \u00e9s ha minden j\u00f3l megy, ez felfut napi 80 ezerre. Orvosi szolg\u00e1latra 24 643-an vez\u00e9nyelhet\u0151k - tette hozz\u00e1.\nArr\u00f3l is t\u00e1j\u00e9koztatott, hogy a bevethet\u0151 egyenruh\u00e1sok - akik 65 \u00e9v alattiak - 70 275-en vannak, az \u00f6nk\u00e9ntesek - k\u00f6zt\u00fck a polg\u00e1r\u0151r\u00f6k - 46 573-an. A katonai v\u00e9dekez\u00e9sr\u0151l sz\u00f3lva kiemelte, hogy a katon\u00e1k emelt szinten vesznek r\u00e9szt a hat\u00e1rv\u00e9delemben. K\u00f6zl\u00e9se szerint 23 950 hivat\u00e1sos katona van, 9381 tartal\u00e9kos \u00e1ll rendelkez\u00e9sre, \u00e9s van 10 649 olyan katona, aki \u00f6t \u00e9ven bel\u00fcl szerelt le. Mind\u00f6sszesen 139 684 embert tudnak ig\u00e9nybe venni rendfenntart\u00e1sra. Ha baj van, ezzel gazd\u00e1lkodhatnak - mondta a minisztereln\u00f6k.\nKit\u00e9rt arra is, hogy \"az embers\u00e9g erk\u00f6lcsi parancsa m\u00e9g ilyen neh\u00e9z k\u00f6r\u00fclm\u00e9nyek k\u00f6zepette is ir\u00e1nyt\u0171 marad, a szomsz\u00e9dainkat pedig bar\u00e1tainkk\u00e1 is akarjuk tenni. \u00cdgy most is sz\u00e1m\u00edthatnak r\u00e1nk. Ha most egy\u00fctt harcolunk, k\u00e9s\u0151bb fegyverbar\u00e1tok lehet\u00fcnk\" - fogalmazott\u00a0Orb\u00e1n\u00a0Viktor, hozz\u00e1t\u00e9ve: a rom\u00e1nokt\u00f3l garanci\u00e1kat k\u00e9rt, amilyen \u00fctemben \u0151k beengedik a Magyarorsz\u00e1gr\u00f3l \u00e9rkez\u0151ket, olyan \u00fctemben engedj\u00fck \u00e1t az osztr\u00e1k-magyar hat\u00e1ron a Rom\u00e1nia fel\u00e9 tart\u00f3kat. A rend\u0151r\u00f6k ezt a \"zsilipel\u00e9st\" eddig sikeresen megoldott\u00e1k - \u00e9rt\u00e9kelt a korm\u00e1nyf\u0151.\nKiemelte tov\u00e1bb\u00e1: a gazdas\u00e1gi int\u00e9zked\u00e9sek els\u0151 feladata a gazdas\u00e1g lassul\u00e1s\u00e1nak m\u00e9rs\u00e9kl\u00e9se, ezeket \u00fajabbak k\u00f6vetik majd, mert \u00fajabb int\u00e9zked\u00e9sek kellenek a gazdas\u00e1g \u00fajraind\u00edt\u00e1s\u00e1hoz.\nA korm\u00e1nyf\u0151 felsz\u00f3lal\u00e1s\u00e1ban ismertette az elm\u00falt h\u00e9ten hozott gazdas\u00e1gi int\u00e9zked\u00e9seket, valamint azokat, amelyeket h\u00e9tf\u0151 d\u00e9lel\u0151tt jelentett be. A hitelt\u00f6rleszt\u00e9si morat\u00f3riummal kapcsolatban kiemelte, hogy a bankok nem maradnak t\u00e1masz n\u00e9lk\u00fcl, nekik a jegybank biztos\u00edtja a sz\u00fcks\u00e9ges likvidit\u00e1st erre az \u00e9vre, \"a biztons\u00e1gos bank\u00fczem felt\u00e9telei garant\u00e1lva vannak\". A p\u00e9nzint\u00e9zeteknek is neh\u00e9z lesz, de most nekik is seg\u00edteni\u00fck kell - jegyezte meg.\nOrb\u00e1n\u00a0Viktor k\u00f6z\u00f6lte: a gazdas\u00e1gban az a legfontosabb, hogy megv\u00e9dj\u00e9k az emberek munkahely\u00e9t, \u00e9s hogy azok, akik elvesz\u00edtik az \u00e1ll\u00e1sukat, miel\u0151bb \u00fajat tal\u00e1ljanak. Hasonl\u00f3 volt a helyzet 2010 ut\u00e1n is, akkor siker\u00fclt megoldani a helyzetet, \u00e9s most is siker\u00fclni fog - mondta.\n\n\nMTI 2020. m\u00e1rcius 23.\n\n"}]