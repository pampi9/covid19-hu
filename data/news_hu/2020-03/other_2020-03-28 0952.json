[{"date": "2020-03-28 09:52", "url": "https://koronavirus.gov.hu/cikkek/az-ellenzeki-kepviselok-felelossegere-hivta-fel-figyelmet-honvedelmi-miniszter", "h1": "Az ellenz\u00e9ki k\u00e9pvisel\u0151k felel\u0151ss\u00e9g\u00e9re h\u00edvta fel a figyelmet a honv\u00e9delmi miniszter", "body": "\nA Magyar Honv\u00e9ds\u00e9g minden, a jelen helyzetben alkalmazhat\u00f3 k\u00e9pess\u00e9g\u00e9t mozg\u00f3s\u00edtj\u00e1k a j\u00e1rv\u00e1ny megf\u00e9kez\u00e9se \u00e9rdek\u00e9ben - mondta Benk\u0151 Tibor honv\u00e9delmi miniszter az Orsz\u00e1ggy\u0171l\u00e9s Honv\u00e9delmi \u00e9s rend\u00e9szeti bizotts\u00e1g\u00e1nak \u00fcl\u00e9s\u00e9n m\u00e1rcius 27-\u00e9n, Budapesten.\n\nA Magyar Honv\u00e9ds\u00e9g minden, a jelen helyzetben alkalmazhat\u00f3 k\u00e9pess\u00e9g\u00e9t mozg\u00f3s\u00edtj\u00e1k a j\u00e1rv\u00e1ny megf\u00e9kez\u00e9se \u00e9rdek\u00e9ben - mondta Benk\u0151 Tibor honv\u00e9delmi miniszter az Orsz\u00e1ggy\u0171l\u00e9s Honv\u00e9delmi \u00e9s rend\u00e9szeti bizotts\u00e1g\u00e1nak \u00fcl\u00e9s\u00e9n m\u00e1rcius 27-\u00e9n, Budapesten.\nA Magyar Honv\u00e9ds\u00e9g parancsnoka a Magyar Honv\u00e9ds\u00e9g vesz\u00e9lyhelyzetben v\u00e9gzett tev\u00e9kenys\u00e9g\u00e9r\u0151l adott t\u00e1j\u00e9koztat\u00e1st a Honv\u00e9delmi \u00e9s rend\u00e9szeti bizotts\u00e1g p\u00e9nteki \u00fcl\u00e9s\u00e9n.\nBenk\u0151 Tibor elmondta: az adminisztr\u00e1ci\u00f3s tervez\u00e9s \u00e9s a j\u00e1rv\u00e1ny\u00fcgyi helyzet kezel\u00e9se a t\u00e1rc\u00e1n\u00e1l a k\u00f6zigazgat\u00e1si \u00e1llamtitk\u00e1r feladata, \u0151 vesz r\u00e9szt napi szinten az Operat\u00edv T\u00f6rzs munk\u00e1j\u00e1ban is, t\u00e1j\u00e9koztat\u00e1st ny\u00fajt az ir\u00e1ny\u00edt\u00e1s eredm\u00e9nyess\u00e9g\u00e9hez, m\u00edg a Magyar Honv\u00e9ds\u00e9g parancsnoka a katonai szervezetek vezet\u00e9s\u00e9t, illetve a j\u00e1rv\u00e1ny\u00fcgyi feladatok katonai vonatkoz\u00e1s\u00fa szervez\u00e9s\u00e9t v\u00e9gzi.\n\nA honv\u00e9delmi miniszter t\u00e1j\u00e9koztat\u00e1sa szerint az \u0151 ir\u00e1ny\u00edt\u00e1s\u00e1val m\u0171k\u00f6d\u0151 L\u00e9tfontoss\u00e1g\u00fa Magyar V\u00e1llalatok Biztons\u00e1g\u00e1\u00e9rt Felel\u0151s Akci\u00f3csoport beazonos\u00edtotta azokat a v\u00e1llalatokat \u00e9s t\u00e1rsas\u00e1gokat, amelyek tev\u00e9kenys\u00e9ge n\u00e9lk\u00fcl\u00f6zhetetlen az orsz\u00e1g biztons\u00e1gos m\u0171k\u00f6d\u00e9s\u00e9hez, valamint az \u00e1llampolg\u00e1rok folyamatos ell\u00e1t\u00e1s\u00e1nak biztos\u00edt\u00e1s\u00e1hoz. C\u00e9ljuk, hogy a magyar emberek a lehet\u0151 legnagyobb \u00e9s legsz\u00e9lesebb k\u00f6r\u0171 seg\u00edts\u00e9get megkapj\u00e1k. Mint mondta, a honv\u00e9delmi ir\u00e1ny\u00edt\u00f3 t\u00f6rzsek nem szakmai ir\u00e1ny\u00edt\u00e1st gyakorolnak, f\u0151 feladatuk, hogy komplex seg\u00edts\u00e9gny\u00fajt\u00e1st tudjanak ny\u00fajtani a honv\u00e9ds\u00e9g eszk\u00f6zeivel az \u00e9rintett c\u00e9gek folyamatos \u00e9s biztons\u00e1gos m\u0171k\u00f6dtet\u00e9s\u00e9hez, illetve biztos\u00edts\u00e1k a v\u00e1llalatok bels\u0151 rendj\u00e9nek maxim\u00e1lis megtart\u00e1s\u00e1t. Els\u0151 k\u00f6rben 139 v\u00e1llalatot jel\u00f6ltek ki, ebb\u0151l 65 \u00e1llami, 74 pedig nem \u00e1llami tulajdonban \u00e1ll. A kiv\u00e1lasztott c\u00e9gek mind a strat\u00e9giai fontoss\u00e1g\u00fa \u00e1gazatokban, az eg\u00e9szs\u00e9g\u00fcgy, \u00e9lelmiszer, ipar, k\u00f6zleked\u00e9s, v\u00edz\u00fcgy, oxig\u00e9nell\u00e1t\u00e1s \u00e9s kommunik\u00e1ci\u00f3 ter\u00fclet\u00e9n m\u0171k\u00f6dnek. Jelenleg 76 honv\u00e9delmi ir\u00e1ny\u00edt\u00f3 t\u00f6rzs l\u00e1tja el feladat\u00e1t 84 v\u00e1llalatn\u00e1l, \u00e1m mind a kiv\u00e1lasztott v\u00e1llalatok, mind az ir\u00e1ny\u00edt\u00f3 t\u00f6rzsek sz\u00e1ma emelkedni fog a k\u00f6zelj\u00f6v\u0151ben. Ebben nagy szerepe van annak is, hogy folyamatosan \u00e9rkeznek az \u00f6nk\u00e9ntesen jelentkez\u0151 \u2013 sokszor mag\u00e1ntulajdonban l\u00e9v\u0151 \u2013 t\u00e1rsas\u00e1gok k\u00e9relmei a t\u00e1rc\u00e1hoz, amelyeket szint\u00e9n minden esetben megvizsg\u00e1lnak.\nBenk\u0151 Tibor r\u00e1mutatott: a Magyar Honv\u00e9ds\u00e9g minden \u2013 ebben a helyzetben alkalmazhat\u00f3 \u2013 k\u00e9pess\u00e9g\u00e9t mozg\u00f3s\u00edtj\u00e1k a j\u00e1rv\u00e1ny megf\u00e9kez\u00e9se \u00e9rdek\u00e9ben. Az elm\u00falt napokban t\u00e1bori \u00e1gyakkal \u00e9s fektet\u0151anyagokkal, a k\u00f3rh\u00e1zak el\u0151tti el\u0151sz\u0171r\u0151 pontokhoz biztos\u00edtott katonai s\u00e1trakkal (t\u00f6bbek k\u00f6z\u00f6tt a Szent L\u00e1szl\u00f3 K\u00f3rh\u00e1zn\u00e1l huszonn\u00e9gy \u00f3ra alatt telep\u00edtett ROLE-1 eg\u00e9szs\u00e9g\u00fcgyi s\u00e1torrendszerrel) valamint a koronav\u00edrus-j\u00e1rv\u00e1ny terjed\u00e9s\u00e9nek megel\u0151z\u00e9se \u00e9rdek\u00e9ben feladatokat v\u00e9gz\u0151 szem\u00e9lyek \u00e9tkeztet\u00e9s\u00e9vel, sz\u00e1ll\u00edtm\u00e1nyok mozgat\u00e1s\u00e1val, v\u00e9d\u0151felszerel\u00e9sek tov\u00e1bb\u00edt\u00e1s\u00e1val seg\u00edtett\u00e9k a megel\u0151z\u00e9si munk\u00e1t.\nA t\u00e1rcavezet\u0151 k\u00e9pvisel\u0151i k\u00e9rd\u00e9sre elmondta: a kij\u00e1r\u00e1si korl\u00e1toz\u00e1s bevezet\u00e9sekor a Magyar Honv\u00e9ds\u00e9g feladatai is n\u00f6vekedni fognak, \u00e1m miut\u00e1n a biztos\u00edt\u00e1s ilyen esetekben alapvet\u0151en rend\u0151ri feladat, a honv\u00e9delmi t\u00e1rca a Bel\u00fcgyminiszt\u00e9rium ig\u00e9nyeinek megfelel\u0151en fog felk\u00e9sz\u00fclni a feladatra, \u00e9s t\u00e1mogatja a rend\u0151rs\u00e9g munk\u00e1j\u00e1t.\nHarangoz\u00f3 Tam\u00e1s, a bizotts\u00e1g szocialista tagj\u00e1nak k\u00e9rd\u00e9s\u00e9re a honv\u00e9delmi t\u00e1rca vezet\u0151je lesz\u00f6gezte, hogy azon katon\u00e1k l\u00e9tsz\u00e1ma, akik a j\u00e1rv\u00e1ny\u00fcgyi helyzettel \u00f6sszef\u00fcgg\u00e9sben \u00e9s a hat\u00e1rv\u00e9delmi feladatok kapcs\u00e1n szolg\u00e1latot l\u00e1tnak el, nem \u00e9ri el a 3000 f\u0151t. Tov\u00e1bbi k\u00e9rd\u00e9seiben Harangoz\u00f3 Tam\u00e1s az \u00e9rintett c\u00e9gek list\u00e1j\u00e1nak nyilv\u00e1noss\u00e1gra hozatal\u00e1t firtatta, amelyre v\u00e1laszul Benk\u0151 Tibor t\u00e1j\u00e9koztatta arr\u00f3l, hogy az orsz\u00e1g m\u0171k\u00f6d\u0151k\u00e9pess\u00e9g\u00e9nek \u00e9rdek\u00e9ben t\u00f6bb sz\u00e1z c\u00e9g ker\u00fclt beazonos\u00edt\u00e1sra, de azok pontos list\u00e1j\u00e1t csak z\u00e1rt \u00fcl\u00e9s keret\u00e9ben adhatja meg, amelyet a k\u00e9pvisel\u0151k nem kezdem\u00e9nyeztek. Azon c\u00e9gek list\u00e1j\u00e1t, amelyekhez a t\u00e1rca ir\u00e1ny\u00edt\u00f3 t\u00f6rzseket k\u00fcld, nyilv\u00e1noss\u00e1gra hozz\u00e1k.\n\nKorom Ferenc vez\u00e9rezredes, a Magyar Honv\u00e9ds\u00e9g parancsnoka az aktu\u00e1lis feladatok kapcs\u00e1n r\u00e1mutatott: a Magyar Honv\u00e9ds\u00e9g jelenleg mintegy 1200 f\u0151vel vesz r\u00e9szt a j\u00e1rv\u00e1nyhelyzet miatt kialakult feladatokban. Mintegy nyolcsz\u00e1z katona teljes\u00edt szolg\u00e1latot a d\u00e9li hat\u00e1rszakaszon, az MH Katonai Rend\u00e9szeti K\u00f6zpont h\u00fasz f\u0151vel t\u00e1mogatja a rend\u0151r\u00f6k munk\u00e1j\u00e1t a Rom\u00e1nia fel\u00e9 megnyitott humanit\u00e1rius korridor biztos\u00edt\u00e1s\u00e1ban, az orsz\u00e1g tizen\u00f6t hely\u0151rs\u00e9g\u00e9ben mintegy 50 f\u0151 v\u00e9gez j\u00e1r\u0151rtev\u00e9kenys\u00e9get. Mintegy 130 katona a szlov\u00e1k, szlov\u00e9n \u00e9s osztr\u00e1k hat\u00e1rszakaszon lez\u00e1rt hat\u00e1r\u00e1tkel\u0151helyeket biztos\u00edtja. A Magyar Honv\u00e9ds\u00e9g a Bel\u00fcgyminiszt\u00e9rium k\u00e9r\u00e9s\u00e9re logisztikai b\u00e1zisok \u0151rz\u00e9sv\u00e9delm\u00e9t is ell\u00e1tja az elk\u00f6vetkezend\u0151 id\u0151szakban. Mindemellett mintegy kilencsz\u00e1z katon\u00e1val vesznek r\u00e9szt nemzetk\u00f6zi m\u0171veletekben, h\u00e9t NATO, \u00f6t EU, h\u00e1rom ENSZ vezette, valamint egy koal\u00edci\u00f3s m\u0171veletben \u2013 ismertette a parancsnok.\nA vez\u00e9rezredes t\u00e1j\u00e9koztat\u00e1sa szerint a Magyar Honv\u00e9ds\u00e9g megel\u0151z\u0151 rendszab\u00e1lyokat vezetett be laktany\u00e1iban. K\u00e9t igazolt koronav\u00edrusos megbeteged\u00e9sr\u0151l sz\u00e1molt be, az egyik katona az MH Eg\u00e9szs\u00e9g\u00fcgyi K\u00f6zpontban szolg\u00e1l, m\u00edg a m\u00e1sik, egy n\u00e9metorsz\u00e1gi tanfolyamr\u00f3l hazat\u00e9rve \u00e9szlelte a t\u00fcneteket. Mindk\u00e9t katona eg\u00e9szs\u00e9gi \u00e1llapota kiel\u00e9g\u00edt\u0151. Korom Ferenc hozz\u00e1tette: k\u00fclf\u00f6ldi szabads\u00e1gr\u00f3l hazat\u00e9rve jelenleg 61-en, m\u00edg a k\u00fclszolg\u00e1latukat befejez\u0151k k\u00f6z\u00fcl 300-an tart\u00f3zkodnak \u00f6nk\u00e9ntes otthoni karant\u00e9nban, mintegy 150 szem\u00e9ly eset\u00e9ben a csapatorvos rendelte el a karant\u00e9nt. A Magyar Honv\u00e9ds\u00e9g parancsnoka hangs\u00falyozta: minden szolg\u00e1latban l\u00e9v\u0151 katon\u00e1t ell\u00e1ttak a sz\u00fcks\u00e9ges v\u00e9d\u0151felszerel\u00e9ssel.\nA minisztereln\u00f6k \u00e1ltal ma reggel bejelentett kij\u00e1r\u00e1si korl\u00e1toz\u00e1s kapcs\u00e1n K\u00f3sa Lajos, a bizotts\u00e1g eln\u00f6ke tette fel a k\u00e9rd\u00e9st a katon\u00e1kra h\u00e1rul\u00f3 feladatok kapcs\u00e1n. Benk\u0151 Tibor elmondta, hogy az Operat\u00edv T\u00f6rzs naponta, az akci\u00f3csoportok 48 \u00f3r\u00e1nk\u00e9nt hoznak d\u00f6nt\u00e9st az aktu\u00e1lis feladatokr\u00f3l. Ennek t\u00fckr\u00e9ben az akci\u00f3csoportok vezet\u0151i a feladatok r\u00e9szleteir\u0151l ma este egyeztetnek.\nVadai \u00c1gnes t\u00f6bb k\u00f6rben is visszat\u00e9rt az \u00e1llampolg\u00e1rok t\u00e1j\u00e9koztat\u00e1s\u00e1ra a j\u00e1rv\u00e1ny\u00fcgyi helyzet kapcs\u00e1n tett int\u00e9zked\u00e9sekr\u0151l.\nA bizotts\u00e1g tagjai megk\u00f6sz\u00f6nt\u00e9k \u00e9s elismert\u00e9k a magyar katon\u00e1k \u00e1ldozatos munk\u00e1j\u00e1t.\n\nBenk\u0151 Tibor az \u00fcl\u00e9sen hangs\u00falyozta, \u00e9s felh\u00edvta a DK-s aleln\u00f6k figyelm\u00e9t arra, hogy a bizotts\u00e1g tagjainak \u00e9s az orsz\u00e1ggy\u0171l\u00e9si k\u00e9pvisel\u0151knek is felel\u0151ss\u00e9g\u00fck van az \u00e1llampolg\u00e1rok hiteles t\u00e1j\u00e9koztat\u00e1s\u00e1ban. A magyar katon\u00e1kt\u00f3l nem kell f\u00e9lni, hiszen mindig is az\u00e9rt voltak \u00e9s most is az\u00e9rt vannak jelen a v\u00e1rosok utc\u00e1in \u00e9s a v\u00e1llalatokn\u00e1l, hogy seg\u00edts\u00e9get ny\u00fajtsanak. Ennek eljuttat\u00e1sa az \u00e1llampolg\u00e1rokhoz \u2013 \u00f6sszhangban a Korm\u00e1ny \u00e9s a honv\u00e9delmi t\u00e1rca kommunik\u00e1ci\u00f3j\u00e1val \u2013 nem csak feladata, hanem k\u00f6telezetts\u00e9ge is valamennyi\u00fcnknek.\nA hozz\u00e1 int\u00e9zett, az egyenruh\u00e1s k\u00f3rh\u00e1zparancsnokokra vonatkoz\u00f3 k\u00e9rd\u00e9sre v\u00e1laszul a t\u00e1rcavezet\u0151 elmondta: haz\u00e1nk minisztereln\u00f6ke egy megval\u00f3s\u00edt\u00e1s el\u0151tt \u00e1ll\u00f3 sz\u00e1nd\u00e9kot jelentett be, amelynek r\u00e9szletes kidolgoz\u00e1s\u00e1t az \u00e9rintett t\u00e1rc\u00e1k m\u00e1r megkezdt\u00e9k.\nVarga-Damm Andre\u00e1t \u2013 hasonl\u00f3an k\u00e9pvisel\u0151t\u00e1rsaihoz \u2013 a l\u00e9tfontoss\u00e1g\u00fa v\u00e1llalatok neve \u00e9rdekelte, \u00e9s azt k\u00e9rte, hogy azt hozzuk nyilv\u00e1noss\u00e1gra. A jobbikos aleln\u00f6k k\u00e9rd\u00e9s\u00e9re v\u00e1laszolva a miniszter hangs\u00falyozta, hogy a l\u00e9tfontoss\u00e1g\u00fa v\u00e1llalatok egy r\u00e9sze a korm\u00e1nyhat\u00e1rozat megjelen\u00e9s\u00e9t k\u00f6vet\u0151en \u00f6nk\u00e9nt jelentkezett az akci\u00f3csoportn\u00e1l. A kiv\u00e1laszt\u00e1s sor\u00e1n nem azt n\u00e9zt\u00e9k, hogy ki a c\u00e9g tulajdonosa, hanem annak profilja volt meghat\u00e1roz\u00f3. Az \u00e9rintett c\u00e9gek k\u00f6z\u00fcl tov\u00e1bbra is azok nev\u00e9t hozza nyilv\u00e1noss\u00e1gra az akci\u00f3csoport, amelyekn\u00e9l a Honv\u00e9delmi Ir\u00e1nyit\u00f3 T\u00f6rzsek megjelennek.\nVarga-Damm Andrea a v\u00e1llatokn\u00e1l feladatot ell\u00e1t\u00f3k kapcs\u00e1n nem tudta elfogadni azt, hogy milyen jogszab\u00e1ly alapj\u00e1n k\u00fcldte oda \u0151ket az akci\u00f3csoport. Kifog\u00e1solta a kij\u00e1r\u00e1si korl\u00e1toz\u00e1s kapcs\u00e1n bevezetett int\u00e9zked\u00e9sek egy r\u00e9sz\u00e9t, valamint a bizotts\u00e1gi \u00fcl\u00e9sen felmer\u00fcl\u0151 k\u00e9rd\u00e9seket jogi oldalr\u00f3l k\u00f6zel\u00edtette meg, figyelmen k\u00edv\u00fcl hagyva azokat az emberi sz\u00fcks\u00e9gleteket, amelyek a vesz\u00e9lyhelyzetben felmer\u00fclnek.\n(MTI/honvedelem.hu)\n\n"}]