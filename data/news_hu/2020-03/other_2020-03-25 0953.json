[{"date": "2020-03-25 09:53", "url": "https://koronavirus.gov.hu/cikkek/tabori-korhazat-allitottak-fel-budapesten", "h1": "T\u00e1bori k\u00f3rh\u00e1zat \u00e1ll\u00edtottak fel Budapesten", "body": "\nEgy nap alatt \u00e1ll\u00edtottak fel t\u00e1bori k\u00f3rh\u00e1zat, s\u00e1torrendszert a katon\u00e1k a budapesti Szent L\u00e1szl\u00f3 K\u00f3rh\u00e1z udvar\u00e1n - \u00edrta a honvedelem.hu.\n\n\nKorom Ferenc, a Magyar Honv\u00e9ds\u00e9g parancsnoka az M1 aktu\u00e1lis csatorna kedd esti m\u0171sor\u00e1ban besz\u00e9lt arr\u00f3l, hogy a katon\u00e1k a k\u00f3rh\u00e1z udvar\u00e1n seg\u00edtettek egy eg\u00e9szs\u00e9g\u00fcgyi l\u00e9tes\u00edtm\u00e9nyt fel\u00e9p\u00edteni.\nA honvedelem.hu cikk\u00e9ben azt \u00edrt\u00e1k: a j\u00e1rv\u00e1ny\u00fcgyi vesz\u00e9lyhelyzetre val\u00f3 tekintettel h\u00e9tf\u0151n \u00e9s kedden a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont szak\u00e1llom\u00e1nya debreceni, h\u00f3dmez\u0151v\u00e1s\u00e1rhelyi \u00e9s szolnoki katon\u00e1kkal kieg\u00e9sz\u00fclve - a k\u00f3rh\u00e1z megseg\u00edt\u00e9se c\u00e9lj\u00e1b\u00f3l - telep\u00edtette a Role-1 t\u00edpus\u00fa t\u00e1bori s\u00e1torrendszert.\nA cikk szerint Kopcs\u00f3 Istv\u00e1n, a Magyar Honv\u00e9ds\u00e9g eg\u00e9szs\u00e9g\u00fcgyi f\u0151n\u00f6ke hangs\u00falyozta, hogy olyan modern s\u00e1torrendszert \u00e1ll\u00edtottak fel, amely rugalmasan alak\u00edthat\u00f3 a feladatell\u00e1t\u00e1shoz szabva. Kiemelte, hogy a j\u00e1rv\u00e1ny jelenlegi f\u00e1zis\u00e1ban a s\u00e1tor nagyon j\u00f3l haszn\u00e1lhat\u00f3 betegek el\u0151oszt\u00e1lyoz\u00e1s\u00e1ra. Lehet\u0151v\u00e9 teszi, hogy a betegek a lehet\u0151 legr\u00f6videbb id\u0151n bel\u00fcl ker\u00fcljenek az ell\u00e1t\u00e1suk szempontj\u00e1b\u00f3l legoptim\u00e1lisabbnak sz\u00e1m\u00edt\u00f3 helyre.\nA telep\u00edtett s\u00e1torrendszer ellen\u00e1ll ak\u00e1r \u00f3r\u00e1nk\u00e9nti sz\u00e1z kilom\u00e9teres er\u0151ss\u00e9g\u0171 sz\u00e9lnek is, h\u0171t\u0151-f\u0171t\u0151 rendszere pedig az \u00fczembe helyez\u00e9se ut\u00e1n t\u00edz perccel m\u00e1r biztos\u00edtja a megfelel\u0151 munkafelt\u00e9teleket.\n\"A Magyar Honv\u00e9ds\u00e9g eg\u00e9szs\u00e9g\u00fcgyi \u00e1llom\u00e1nya a Honv\u00e9dk\u00f3rh\u00e1z, valamint az alakulatokn\u00e1l szolg\u00e1latot teljes\u00edt\u0151 szakemberek munk\u00e1j\u00e1val jelent\u0151s szerepet v\u00e1llal a j\u00e1rv\u00e1ny\u00fcgyi feladatrendszerb\u0151l\" - fogalmaztak a honvedelem.hu cikk\u00e9ben.\nForr\u00e1s: MTI\n\n"}]