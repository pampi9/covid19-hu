[{"date": "2020-03-21 15:37", "url": "https://koronavirus.gov.hu/cikkek/kormanyhivatal-folyamatosak-fovarosban-koronavirussal-kapcsolatos-fogyasztovedelmi", "h1": "Korm\u00e1nyhivatal: Folyamatosak a f\u0151v\u00e1rosban a koronav\u00edrussal kapcsolatos fogyaszt\u00f3v\u00e9delmi ellen\u0151rz\u00e9sek", "body": "\nBudapest F\u0151v\u00e1ros Korm\u00e1nyhivatala kiemelt figyelmet ford\u00edt a v\u00e1s\u00e1rl\u00f3k biztons\u00e1g\u00e1ra, megk\u00e1ros\u00edt\u00e1suk megakad\u00e1lyoz\u00e1s\u00e1ra. A Fogyaszt\u00f3v\u00e9delmi F\u0151oszt\u00e1ly munkat\u00e1rsai rendszeresen ellen\u0151rzik az \u00fczleteket, gy\u00f3gyszert\u00e1rakat \u00e9s a web\u00e1ruh\u00e1zakat, ahol pr\u00f3bav\u00e1s\u00e1rl\u00e1sokat is v\u00e9geznek. Amennyiben jogs\u00e9rt\u0151 magatart\u00e1ssal tal\u00e1lkoznak, elj\u00e1r\u00e1st ind\u00edtanak a v\u00e1llalkoz\u00e1sokkal szemben.\n\nA gy\u00f3gyszert\u00e1rak ellen\u0151rz\u00e9se sor\u00e1n kider\u00fclt, hogy a nagykeresked\u0151k sokszor k\u00e9t-h\u00e1romszoros \u00e1ron \u00e9rt\u00e9kes\u00edtik a sz\u00e1jmaszkokat, ez\u00e9rt a patik\u00e1k is k\u00e9nytelenek \u00e1remel\u00e9sre. A fogyaszt\u00f3v\u00e9d\u0151k adatokat gy\u0171jtenek azokr\u00f3l a nagykereskedelmi t\u00e1rsas\u00e1gokr\u00f3l, akik jelent\u0151sen t\u00fal\u00e1razz\u00e1k term\u00e9keiket, \u00e9s \u00edgy pr\u00f3b\u00e1lj\u00e1k eladni a patik\u00e1knak a maszkokat, illetve a k\u00e9zfert\u0151tlen\u00edt\u0151ket. Ezeket az adatokat tov\u00e1bb\u00edtj\u00e1k az Innov\u00e1ci\u00f3s \u00e9s Technol\u00f3giai Miniszt\u00e9rium Kereskedelempolitik\u00e1\u00e9rt \u00e9s Fogyaszt\u00f3v\u00e9delem\u00e9rt Felel\u0151s \u00c1llamtitk\u00e1rs\u00e1ga r\u00e9sz\u00e9re a sz\u00fcks\u00e9ges int\u00e9zked\u00e9sek \u00e9rdek\u00e9ben. A Fogyaszt\u00f3v\u00e9delmi F\u0151oszt\u00e1ly a k\u00e9zfert\u0151tlen\u00edt\u0151kb\u0151l \u00e9s tiszt\u00edt\u00f3szerekb\u0151l mint\u00e1kat is vesz, a term\u00e9kek \u00f6sszet\u00e9tel\u00e9nek vizsg\u00e1lata \u00e9rdek\u00e9ben, hogy azok val\u00f3ban el\u00e9rik-e a k\u00edv\u00e1nt hat\u00e1st.\n\nA\u00a0koronav\u00edrus\u00a0terjed\u00e9s\u00e9vel \u00f6sszef\u00fcgg\u00e9sben kialakult kereskedelmi helyzetben fontos a v\u00e1s\u00e1rl\u00f3k v\u00e9delme. Ha a fogyaszt\u00f3k b\u00e1rmilyen vissza\u00e9l\u00e9ssel tal\u00e1lkoznak v\u00e1s\u00e1rl\u00e1suk sor\u00e1n, az ezzel kapcsolatos \u00e9szrev\u00e9teleket, bejelent\u00e9seket - a h\u00e9t minden napj\u00e1n - megtehetik a Budapest F\u0151v\u00e1ros Korm\u00e1nyhivatala Fogyaszt\u00f3v\u00e9delmi F\u0151oszt\u00e1lya al\u00e1bbi el\u00e9rhet\u0151s\u00e9gein:\nTelefonon: 06 30 590 7628\nH\u00e9tf\u0151-P\u00e9ntek: 08.00 - 20.00\nSzombat-Vas\u00e1rnap: 10.00 - 16.00\nE-mail:\u00a0koronavirus.fogyasztovedelem@bfkh.gov.hu\nMTI\n\n"}]