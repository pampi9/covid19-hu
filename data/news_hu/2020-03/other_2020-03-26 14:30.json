[{"date": "2020-03-26 14:30", "url": "https://koronavirus.gov.hu/cikkek/heim-pal-gyermekkorhaznal-katonai-satrat-epitettek", "h1": "A Heim P\u00e1l Gyermekk\u00f3rh\u00e1zn\u00e1l is katonai s\u00e1trat \u00e9p\u00edtettek", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s keret\u00e9ben a budapesti Heim P\u00e1l Gyermekk\u00f3rh\u00e1zn\u00e1l is katonai s\u00e1trat \u00e9p\u00edtettek cs\u00fct\u00f6rt\u00f6k\u00f6n a k\u00f3rh\u00e1zba \u00e9rkez\u0151 gyermekek el\u0151sz\u0171r\u00e9s\u00e9hez.\n\n\nBogn\u00e1r Zsolt, a Heim P\u00e1l Gyermekgy\u00f3gy\u00e1szati Int\u00e9zet s\u00fcrg\u0151ss\u00e9gi betegell\u00e1t\u00f3 oszt\u00e1ly\u00e1nak f\u0151orvosa a helysz\u00ednen tartott sajt\u00f3t\u00e1j\u00e9koztat\u00f3n elmondta: m\u00e1rcius 21-\u00e9vel, k\u00f3rh\u00e1zuk lett kinevezve a k\u00f6z\u00e9p-magyarorsz\u00e1gi r\u00e9gi\u00f3ban a fert\u0151z\u00e9sgyan\u00fas, \u00e9s igazoltan koronav\u00edrusos gyermekek ell\u00e1t\u00e1s\u00e1nak felel\u0151s int\u00e9zm\u00e9nyek\u00e9nt. Ennek keret\u00e9ben az elm\u00falt napokban kialak\u00edtottak egy \u00f6n\u00e1ll\u00f3 Covid-pozit\u00edv oszt\u00e1lyt, amelynek intenz\u00edv r\u00e9szlege is van.\nAnnak \u00e9rdek\u00e9ben, hogy a s\u00fcrg\u0151ss\u00e9ggel \u00e9rkez\u0151 betegeket elk\u00fcl\u00f6n\u00edthess\u00e9k azokt\u00f3l, akik koronav\u00edrus-gyan\u00fas h\u00e1tt\u00e9rrel \u00e9rkeznek, seg\u00edts\u00e9get k\u00e9rtek a Magyar Honv\u00e9ds\u00e9gt\u0151l. Ennek nyom\u00e1n egy el\u0151sz\u0171r\u0151 s\u00e1trat \u00e1ll\u00edtottak fel az int\u00e9zm\u00e9ny udvar\u00e1n. A s\u00e1torban elv\u00e9gzik a sz\u00fcks\u00e9ges el\u0151vizsg\u00e1latokat, hogy eld\u00f6nts\u00e9k: az \u00e9rkez\u0151k potenci\u00e1lisan fert\u0151z\u00f6ttek-e.\nK\u00e9rd\u00e9sre v\u00e1laszolva elmondta, igazolt koronav\u00edrusos gyermek nincs az int\u00e9zm\u00e9nyben, de gyan\u00fas eseteket vizsg\u00e1lnak.\nKopcs\u00f3 Istv\u00e1n, a Magyar Honv\u00e9ds\u00e9g eg\u00e9szs\u00e9g\u00fcgyi f\u0151n\u00f6ke azt hangs\u00falyozta: j\u00e1rv\u00e1ny\u00fcgyi szitu\u00e1ci\u00f3ban a Magyar Honv\u00e9ds\u00e9g h\u00e1rmas szerepk\u00f6rt l\u00e1t el. El\u0151sz\u00f6r is, minden k\u00f6r\u00fclm\u00e9nyek k\u00f6z\u00f6tt k\u00e9peseknek kell lenni\u00fck alapfeladatuk ell\u00e1t\u00e1s\u00e1ra, a haza v\u00e9delm\u00e9re. Ehhez fitt katon\u00e1kra van sz\u00fcks\u00e9g, meg kell \u0151rizni katon\u00e1ik eg\u00e9szs\u00e9g\u00e9t, hogy a harck\u00e9sz\u00fclts\u00e9g biztos\u00edthat\u00f3 legyen - tette hozz\u00e1.\nM\u00e1sodik feladat a f\u0151er\u0151k t\u00e1mogat\u00e1sa, jelen pillanatban a rendv\u00e9delmi \u00e9s eg\u00e9szs\u00e9g\u00fcgyi szervek t\u00e1mogat\u00e1sa. Harmadik feladatuk pedig rendelkez\u00e9sre \u00e1ll\u00f3 kapacit\u00e1saik f\u00fcggv\u00e9ny\u00e9ben teljes\u00edteni a hozz\u00e1juk \u00e9rkez\u0151 k\u00e9r\u00e9seket. A Heim P\u00e1l Gyermekgy\u00f3gy\u00e1szati Int\u00e9zet f\u0151igazgat\u00f3ja azzal a k\u00e9r\u00e9ssel fordult Benk\u0151 Tibor honv\u00e9delmi miniszterhez, hogy a gyermekek el\u0151sz\u0171r\u00e9s\u00e9re biztos\u00edtson katonai s\u00e1trat. Ezt teljes\u00edtett\u00e9k, a katon\u00e1k 1-1,5 \u00f3ra alatt fel\u00e1ll\u00edtott\u00e1k az el\u0151sz\u0171r\u0151 s\u00e1trat.\nMuzsay Ildik\u00f3, a Magyar Honv\u00e9ds\u00e9g Eg\u00e9sz\u00e9g\u00fcgyi K\u00f6zpont operat\u00edv csoportvezet\u0151je azt hangs\u00falyozta: katonan\u0151k\u00e9nt, \u00e9desanyak\u00e9nt \u00e9s leend\u0151 nagymamak\u00e9nt sz\u00e1m\u00e1ra kifejezetten \u00f6r\u00f6m, hogy seg\u00edthetnek a Heim P\u00e1l Gyermekk\u00f3rh\u00e1z dolgoz\u00f3inak. Nagy \u00f6r\u00f6mmel osztj\u00e1k meg tapasztalataikat, hogy min\u00e9l nagyobb biztons\u00e1gban tudj\u00e1k a gyermekeket \u00e9s az \u00e9desany\u00e1kat - tette hozz\u00e1.\n\u00a0\nForr\u00e1s: MTI\n\u00a0\n\n"}]