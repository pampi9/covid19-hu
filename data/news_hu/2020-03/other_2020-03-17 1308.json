[{"date": "2020-03-17 13:08", "url": "https://koronavirus.gov.hu/cikkek/gyermekorvosok-szervezetei-ne-vigyek-rendelobe-fertozesgyanus-gyermekeket", "h1": "Gyermekorvosok szervezetei: ne vigy\u00e9k rendel\u0151be a fert\u0151z\u00e9sgyan\u00fas gyermekeket!", "body": "\nGyermekorvosok szervezetei arra k\u00e9rik a sz\u00fcl\u0151ket, hogy koronav\u00edrus-fert\u0151z\u00f6tts\u00e9g gyan\u00faj\u00e1val ne vigy\u00e9k gyermek\u00fcket a rendel\u0151be vagy a gyermekorvosi \u00fcgyeletre, hanem h\u00edvj\u00e1k telefonon h\u00e1zi gyermekorvosukat vagy a z\u00f6ldsz\u00e1mok valamelyik\u00e9t.\n\n\nA H\u00e1zi Gyermekorvosok Egyes\u00fclete (HGYE) \u00e9s a Biztos Kezek Alapell\u00e1t\u00f3 Gyermekorvosok Tudom\u00e1nyos T\u00e1rsas\u00e1ga (BKGYT) az MTI-hez kedden eljuttatott k\u00f6z\u00f6s k\u00f6zlem\u00e9ny\u00e9ben \u00f6t pontban foglalta \u00f6ssze a csal\u00e1dok sz\u00e1m\u00e1ra a legfontosabb teend\u0151ket. Azt \u00edrt\u00e1k: ha a sz\u00fcl\u0151 - gyermek\u00e9vel vagy n\u00e9lk\u00fcle - olyan helyen j\u00e1rt, ahol koronav\u00edrus okozta fert\u0151z\u00e9ses esetet jelentettek, de \u0151 t\u00fcnetmentes, t\u00e9rjen haza, \u00e9s miel\u0151tt visszamenne dolgozni, konzult\u00e1ljon h\u00e1ziorvos\u00e1val \u00e9s munk\u00e1ltat\u00f3j\u00e1val.\nHa a sz\u00fcl\u0151 a gyermek\u00e9vel vagy n\u00e9lk\u00fcle k\u00f6zvetlen kapcsolatba ker\u00fclt olyan emberrel, akin\u00e9l igazol\u00f3dott a fert\u0151z\u00e9s, de \u0151 t\u00fcnetmentes, akkor halad\u00e9ktalanul t\u00e1j\u00e9koztassa telefonon h\u00e1zi gyermekorvos\u00e1t, k\u00f6vesse utas\u00edt\u00e1s\u00e1t \u00e9s maradjon otthon. Ha pedig gyermek\u00e9vel vagy n\u00e9lk\u00fcle olyan helyen j\u00e1rt, ahol koronav\u00edrus-eseteket jelentettek, vagy \u0151 k\u00f6zvetlen\u00fcl kapcsolatba ker\u00fclt olyan emberrel, akin\u00e9l igazol\u00f3dott a fert\u0151z\u00e9s, \u00e9s influenzaszer\u0171 t\u00fcnetei - k\u00fcl\u00f6n\u00f6sk\u00e9pp l\u00e1z, k\u00f6h\u00f6g\u00e9s, nehez\u00edtett l\u00e9gz\u00e9s - l\u00e9ptek fel, halad\u00e9ktalanul t\u00e1j\u00e9koztassa telefonon h\u00e1zi gyermekorvos\u00e1t, k\u00f6vesse utas\u00edt\u00e1s\u00e1t \u00e9s maradjon otthon. A fert\u0151z\u00e9s \u00e1ltal aktu\u00e1lisan \u00e9rintett ter\u00fcletekr\u0151l a csal\u00e1dok a www.nnk.gov.hu, illetve https://www.ecdc.europa.eu/en/cases-2019-ncov-eueea. oldalakon t\u00e1j\u00e9koz\u00f3dhatnak - \u00edrt\u00e1k.\nV\u00e9g\u00fcl kiemelt\u00e9k, ha a sz\u00fcl\u0151 bizonytalan abban, hogy gyermeke megfert\u0151z\u0151d\u00f6tt-e koronav\u00edrussal, ne vigye h\u00e1zi gyermekorvosa rendel\u00e9s\u00e9re vagy a gyermekorvosi \u00fcgyeletre, hanem h\u00edvja fel telefonon h\u00e1zi gyermekorvos\u00e1t vagy a k\u00f6vetkez\u0151 z\u00f6ldsz\u00e1mok valamelyik\u00e9t: 06-80/277-455, 06-80/277-456. A megel\u0151z\u00e9s \u00e9rdek\u00e9ben arra k\u00e9rt\u00e9k a sz\u00fcl\u0151ket, gyakran moss\u00e1k meg szappannal gyermek\u00fck kez\u00e9t \u00e9s a saj\u00e1tjukat is, szappan hi\u00e1ny\u00e1ban haszn\u00e1ljanak alkohol alap\u00fa fert\u0151tlen\u00edt\u0151szert, tartsanak legal\u00e1bb 1 m\u00e9ter t\u00e1vols\u00e1got a k\u00f6h\u00f6g\u0151, t\u00fcssz\u00f6g\u0151 vagy l\u00e1zas emberekt\u0151l, tan\u00edts\u00e1k meg gyermek\u00fcket v\u00e1llhoz vagy k\u00f6ny\u00f6khez ford\u00edtott fejjel k\u00f6h\u00f6gni, t\u00fcsszenteni, csak akkor viseljenek maszkot, ha influenzaszer\u0171 vagy megf\u00e1z\u00e1sos t\u00fcneteik vannak, vagy ha zs\u00fafolt t\u00e9ren halaszthatatlan int\u00e9znival\u00f3juk van, tov\u00e1bb\u00e1 a haszn\u00e1lt maszkokat \u00e9s pap\u00edrzsebkend\u0151ket z\u00e1rt t\u00e1rol\u00f3ba dobj\u00e1k ki.\n\n"}]