[{"date": "2020-03-07 17:25", "url": "https://koronavirus.gov.hu/cikkek/eddig-harom-irani-egy-brit-es-egy-magyar-koronavirus-fertozottet-vizsgalnak", "h1": "Eddig h\u00e1rom ir\u00e1ni, egy brit \u00e9s egy magyar koronav\u00edrus-fert\u0151z\u00f6ttet vizsg\u00e1lnak", "body": "\nMagyarorsz\u00e1gon jelenleg \u00f6t embert kezelnek igazolt koronav\u00edrus-fert\u0151z\u00e9ssel, n\u00e9gy k\u00fclf\u00f6ldi \u00e9s egy magyar \u00e1llampolg\u00e1rt. K\u00f6z\u00fcl\u00fck n\u00e9gyen (a h\u00e1rom ir\u00e1ni \u00e9s a magyar id\u0151s f\u00e9rfi) a budapesti D\u00e9l-pesti Centrumk\u00f3rh\u00e1zban, egy brit beteg pedig a debreceni Ken\u00e9zy Gyula K\u00f3rh\u00e1zban van elk\u00fcl\u00f6n\u00edtve. Mind az \u00f6t szem\u00e9lyn\u00e9l zajlik a kontaktkutat\u00e1s, vagyis a fert\u0151z\u00f6ttekkel szoros kapcsolatban l\u00e9v\u0151 szem\u00e9lyek felkutat\u00e1sa \u00e9s kivizsg\u00e1l\u00e1sa.\nSzl\u00e1vik J\u00e1nos, a D\u00e9l-pesti Centrumk\u00f3rh\u00e1z - Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa elmondta: az els\u0151 k\u00e9t fert\u0151z\u00f6tt, a k\u00e9t ir\u00e1ni egyetemi hallgat\u00f3 j\u00f3l van, v\u00e1rj\u00e1k a vizsg\u00e1latok eredm\u00e9nyeit, ha ezek negat\u00edvak lesznek, hazaengedik \u0151ket. Az egyik fi\u00fa ir\u00e1ni bar\u00e1tn\u0151j\u00e9r\u0151l elmondta, \u0151 p\u00e9nteken rosszabbul volt, szombatra azonban javult az \u00e1llapota.\n\nM\u00fcller Cec\u00edlia orsz\u00e1gos tisztif\u0151orvos elmondta, hogy az eddig koronav\u00edrus fert\u0151z\u00e9ssel diagnosztiz\u00e1lt\u00a0 betegek kontaktkutat\u00e1sa elkezd\u0151d\u00f6tt, illetve folyamatban van. Az ir\u00e1ni n\u0151 eset\u00e9ben is folyik az a vizsg\u00e1lat, hogy kikkel \u00e9rintkezhetett. Ann\u00e1l a f\u00e9rfin\u00e1l, aki Szerbi\u00e1n lett beteg, de Magyarorsz\u00e1gon \u00e9l\u0151 testv\u00e9r\u00e9n\u00e9l j\u00e1rt, nincs sz\u00fcks\u00e9g tov\u00e1bbi kontaktok felkutat\u00e1s\u00e1ra, mert a lappang\u00e1si id\u0151n t\u00fal j\u00e1rt Magyarorsz\u00e1gon. V\u00e1rj\u00e1k a laboreredm\u00e9nyeket ann\u00e1l a holland f\u00e9rfin\u00e9l, aki \u00f6nk\u00e9nt t\u00e1vozott egy 18. ker\u00fcleti rendel\u0151int\u00e9zetb\u0151l, majd saj\u00e1t maga jelentkezett a D\u00e9l-pesti Centrumk\u00f3rh\u00e1zban. A \u00a015 f\u0151s jap\u00e1n turistacsoportot vizsg\u00e1lata negat\u00edv lett, \u0151ket elengedt\u00e9k a k\u00f3rh\u00e1zb\u00f3l.\n\nA 11 - Olaszorsz\u00e1gb\u00f3l kor\u00e1bban hazat\u00e9rt - di\u00e1kl\u00e1ny \u00e9s k\u00eds\u00e9r\u0151ik j\u00f3l vannak, sz\u00e1mukra vas\u00e1rnap v\u00e9get \u00e9r a karant\u00e9n. K\u00e9t eg\u00e9szs\u00e9g\u00fcgyi dolgoz\u00f3t is figyelnek, \u0151k is j\u00f3l vannak, napokon bel\u00fcl elhagyhatj\u00e1k a k\u00f3rh\u00e1zat.\n\nA 5. fert\u0151z\u00f6tt magyar betegr\u0151l: https://koronavirus.gov.hu/cikkek/diagnosztizaltak-az-otodik-koronavirus-fertozottet-idos-magyar-beteg-ferfi\n\nA kontakkutat\u00e1sr\u00f3l: https://koronavirus.gov.hu/cikkek/nnk-igy-zajlik-kontaktvizsgalat\n"}]