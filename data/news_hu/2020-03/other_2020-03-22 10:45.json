[{"date": "2020-03-22 10:45", "url": "https://koronavirus.gov.hu/cikkek/friss-ervenyesites-nelkul-elfogadjak-az-utazasi-kedvezmenyre-jogosito-okmanyokat", "h1": "Friss \u00e9rv\u00e9nyes\u00edt\u00e9s n\u00e9lk\u00fcl is elfogadj\u00e1k az utaz\u00e1si kedvezm\u00e9nyre jogos\u00edt\u00f3 okm\u00e1nyokat", "body": "\nFriss \u00e9rv\u00e9nyes\u00edt\u00e9s n\u00e9lk\u00fcl is elfogadj\u00e1k a helyi \u00e9s helyk\u00f6zi k\u00f6zleked\u00e9si szolg\u00e1ltat\u00f3k az utaz\u00e1si kedvezm\u00e9nyre jogos\u00edt\u00f3, lej\u00e1r\u00f3 hivatalos okm\u00e1nyokat a koronav\u00edrus-j\u00e1rv\u00e1ny miatti vesz\u00e9lyhelyzet megsz\u00fcntet\u00e9s\u00e9t k\u00f6vet\u0151 15. napig - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium.\n\nA k\u00f6zlem\u00e9ny szerint a ITM k\u00e9r\u00e9se kiterjed minden k\u00f6zszolg\u00e1ltat\u00e1si utaz\u00e1si kedvezm\u00e9nyre jogos\u00edt\u00f3, lej\u00e1r\u00f3 igazolv\u00e1ny, igazol\u00e1s, utalv\u00e1ny elfogad\u00e1s\u00e1ra, \u00edgy a 65 \u00e9v alattiaknak ki\u00e1ll\u00edtott \"Ell\u00e1tottak utaz\u00e1si utalv\u00e1nya\" \u00e9s az alkalmaz\u00e1sban \u00e1ll\u00f3k \"Utaz\u00e1si utalv\u00e1nya\" a lej\u00e1ratot k\u00f6vet\u0151en, m\u00e1rcius 31. ut\u00e1n is felhaszn\u00e1lhat\u00f3 utaz\u00e1si kedvezm\u00e9ny ig\u00e9nybev\u00e9tel\u00e9re az egy\u00e9b felt\u00e9telek figyelembe v\u00e9tel\u00e9vel.\n\nMivel a fels\u0151soktat\u00e1sban int\u00e9zm\u00e9nyl\u00e1togat\u00e1si tilalom van, a k\u00f6znevel\u00e9sben pedig az oktat\u00e1s tantermen k\u00edv\u00fcli, digit\u00e1lis munkarendben t\u00f6rt\u00e9nik, a fels\u0151oktat\u00e1sban tanul\u00f3k m\u00e1rcius 31. ut\u00e1n is kedvezm\u00e9nyesen utazhatnak a 2019/2020-as tan\u00e9v els\u0151 f\u00e9l\u00e9ves matric\u00e1j\u00e1val \u00e9rv\u00e9nyes\u00edtett di\u00e1kigazolv\u00e1nyukkal, akik pedig m\u00e9g nem kaptak di\u00e1kigazolv\u00e1nyt, azok az elektronikusan k\u00fcld\u00f6tt igazol\u00e1st kinyomtatva \u00e9lhetnek a kedvezm\u00e9nyekkel - \u00edrt\u00e1k.\nA miniszt\u00e9rium hangs\u00falyozta, hogy a j\u00e1rv\u00e1ny terjed\u00e9se akkor lass\u00edthat\u00f3 le, ha aki teheti, otthon marad, ez\u00e9rt az int\u00e9zked\u00e9s nem a vesz\u00e9lyhelyzet idej\u00e9re es\u0151 utaz\u00e1sok megk\u00f6nny\u00edt\u00e9s\u00e9t szolg\u00e1lja, hanem hogy a vesz\u00e9lyhelyzet megsz\u0171n\u00e9se ut\u00e1n az \u00e9rintettek okm\u00e1nyuk \u00e9rv\u00e9nyes\u00edt\u00e9s\u00e9ig, \u00faj okm\u00e1nyuk k\u00e9zhezv\u00e9tel\u00e9ig kedvezm\u00e9nyesen utazhassanak.\n\n"}]