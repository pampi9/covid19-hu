[{"date": "2020-03-17 12:54", "url": "https://koronavirus.gov.hu/cikkek/szijjarto-komoly-az-egymasra-utaltsag-tersegben", "h1": "Szijj\u00e1rt\u00f3: komoly az egym\u00e1sra utalts\u00e1g a t\u00e9rs\u00e9gben", "body": "\nA koronav\u00edrus-j\u00e1rv\u00e1ny szempontj\u00e1b\u00f3l is komoly az egym\u00e1sra utalts\u00e1g a t\u00e9rs\u00e9g orsz\u00e1gai k\u00f6z\u00f6tt az emberek eg\u00e9szs\u00e9g\u00e9nek megv\u00e9d\u00e9se \u00e9s az ell\u00e1t\u00e1s folyamatos biztos\u00edt\u00e1sa, a gazdas\u00e1gok m\u0171k\u00f6d\u0151k\u00e9pess\u00e9g\u00e9nek fenntart\u00e1sa tekintet\u00e9ben - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter keddi budapesti sajt\u00f3t\u00e1j\u00e9koztat\u00f3j\u00e1n.\n\n\nA t\u00e1rcavezet\u0151 azt k\u00f6vet\u0151en nyilatkozott, hogy videokonferenci\u00e1n egyeztetett cseh, szlov\u00e1k \u00e9s osztr\u00e1k koll\u00e9g\u00e1j\u00e1val. Szijj\u00e1rt\u00f3 P\u00e9ter kiemelte: minden orsz\u00e1gnak nemzeti int\u00e9zked\u00e9seket kell hoznia, de ezek komoly hat\u00e1ssal vannak a szomsz\u00e9dos, illetve t\u00e9rs\u00e9gbeli orsz\u00e1gokra is. A tan\u00e1cskoz\u00e1son partnereivel egyet\u00e9rtettek abban, hogy nem p\u00e1r napig vagy h\u00e9tig tart\u00f3 id\u0151szakra, hanem h\u00f3napokban m\u00e9rhet\u0151 korszakra kell k\u00e9sz\u00fclni s\u00falyos korl\u00e1toz\u00e1sok k\u00f6z\u00f6tt - k\u00f6z\u00f6lte.\nKifejtette: a magyar korm\u00e1ny int\u00e9zked\u00e9sei meghozatalakor azt a k\u00e9t szempontot veszi figyelembe - \u00e9s ezek tekintet\u00e9ben teljes k\u00f6r\u0171 a megegyez\u00e9s a t\u00e9rs\u00e9gben -, hogy az emberek eg\u00e9szs\u00e9g\u00e9nek v\u00e9delm\u00e9t \u00e9s az orsz\u00e1g folyamatos ell\u00e1t\u00e1s\u00e1t kell biztos\u00edtani. Ezen alapul az a d\u00f6nt\u00e9s is, hogy csak magyar \u00e1llampolg\u00e1rok l\u00e9phetnek be Magyarorsz\u00e1g ter\u00fclet\u00e9re a szem\u00e9lysz\u00e1ll\u00edt\u00e1s keret\u00e9ben, de a tehersz\u00e1ll\u00edt\u00e1s tekintet\u00e9ben a bel\u00e9p\u00e9seket nem korl\u00e1tozz\u00e1k. A magyar emberek, a magyar gazdas\u00e1g ell\u00e1t\u00e1sa szempontj\u00e1b\u00f3l fontos \u00e1ruk bel\u00e9p\u00e9s\u00e9t nem korl\u00e1tozz\u00e1k, a tranzit teherforgalmat is engedik - k\u00f6z\u00f6lte. Kijelentette: Magyarorsz\u00e1g a szomsz\u00e9dos orsz\u00e1gokkal tavaly 42 milli\u00e1rd eur\u00f3nyi kereskedelmet bonyol\u00edtott, ez\u00e9rt fontos, hogy minden szomsz\u00e9dos orsz\u00e1ggal a teherfogalom tekintet\u00e9ben nincsenek korl\u00e1toz\u00e1sok.\nA k\u00fcl\u00fcgyminiszter a magyar-szlov\u00e1k kapcsolatokat illet\u0151en elmondta: k\u00f6z\u00f6ss\u00e9geik rendk\u00edv\u00fcl szoros kapcsolatban \u00e1llnak, ez\u00e9rt tov\u00e1bbra is t\u00e1rgyalnak, hogy esetlegesen egy olyan int\u00e9zked\u00e9st vezessenek be a hat\u00e1ron, amely k\u00fcl\u00f6n a magyar \u00e9s a szlov\u00e1k \u00e1llampolg\u00e1rok hat\u00e1r\u00e1tl\u00e9p\u00e9s\u00e9t szab\u00e1lyozn\u00e1, de am\u00edg ez l\u00e9trej\u00f6n, az \u00e1ltal\u00e1nos szab\u00e1lyt alkalmazz\u00e1k. A magyar-osztr\u00e1k hat\u00e1r vonatkoz\u00e1s\u00e1ban k\u00f6z\u00f6lte: sok magyar j\u00e1r \u00e1t dolgozni Ausztri\u00e1ba, ami a magyarok keresete \u00e9s az osztr\u00e1k gazdas\u00e1g m\u0171k\u00f6d\u0151k\u00e9pess\u00e9ge szempontj\u00e1b\u00f3l is fontos t\u00e9nyez\u0151, \u00e9s az ing\u00e1z\u00e1si lehet\u0151s\u00e9g tov\u00e1bbra is biztos\u00edtott. Szijj\u00e1rt\u00f3 P\u00e9ter kit\u00e9rt r\u00e1: minden k\u00f6z\u00e9p-eur\u00f3pai orsz\u00e1gnak vannak \u00e1llampolg\u00e1rai a vil\u00e1g k\u00fcl\u00f6nb\u00f6z\u0151 r\u00e9szein, \u00e9s ahogy az utaz\u00e1sokat korl\u00e1toz\u00f3 int\u00e9zked\u00e9sek \u00e9letbe l\u00e9pnek, egyre bonyolultabb lesz a mozg\u00e1s a vil\u00e1g k\u00fcl\u00f6nb\u00f6z\u0151 pontjai k\u00f6z\u00f6tt. A t\u00e1rcavezet\u0151 minden k\u00fclf\u00f6ld\u00f6n tartoz\u00f3d\u00f3 magyart arra k\u00e9rt, hogy ha szeretne hazaj\u00f6nni, de neh\u00e9zs\u00e9gekbe \u00fctk\u00f6zik, keresse fel az illet\u00e9kes nagyk\u00f6vets\u00e9get vagy konzuli k\u00e9pviseletet, ott seg\u00edtenek a hazautaz\u00e1s megszervez\u00e9s\u00e9ben.\n\u00dagy l\u00e1tja, ez nemcsak magyar kih\u00edv\u00e1s, ez\u00e9rt csatlakoztak ahhoz a cseh kezdem\u00e9nyez\u00e9shez, hogy eur\u00f3pai koordin\u00e1ci\u00f3s mechanizmus j\u00f6jj\u00f6n l\u00e9tre az uni\u00f3s polg\u00e1rok hazat\u00e9r\u00e9s\u00e9nek seg\u00edt\u00e9s\u00e9re. A k\u00fcl\u00fcgyminiszter arr\u00f3l is besz\u00e1molt, hogy jelenleg 5 orsz\u00e1gban 46 magyar \u00e1llampolg\u00e1r \u00e1ll k\u00fclf\u00f6ld\u00f6n karant\u00e9n int\u00e9zked\u00e9s alatt. Ausztri\u00e1ban nagy ter\u00fcleteken l\u00e9ptettek \u00e9letbe karant\u00e9nt, 39 magyar van az \u00e9rintett r\u00e9szeken. K\u00e9t magyar van tov\u00e1bbra is K\u00edn\u00e1ban, Hupej tartom\u00e1nyban, k\u00e9t magyar az Egyes\u00fclt \u00c1llamokban kik\u00f6t\u00f6tt haj\u00f3 fed\u00e9lzet\u00e9n, egy magyar Szingap\u00farban, kett\u0151 pedig - egy h\u00e1zasp\u00e1r - Vietnamban - sorolta. Megjegyezte: minden \u00e9rintettel kapcsolatban \u00e1llnak \u00e9s seg\u00edtenek nekik a szab\u00e1lyok \u00e1ltal megengedett m\u00f3don\n\n"}]