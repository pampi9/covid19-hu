[{"date": "2020-03-18 10:31", "url": "https://koronavirus.gov.hu/cikkek/megtartotta-elso-uleset-koronavirus-elleni-vedekezes-penzugyi-akciocsoportja", "h1": "Megtartotta els\u0151 \u00fcl\u00e9s\u00e9t a koronav\u00edrus elleni v\u00e9dekez\u00e9s p\u00e9nz\u00fcgyi akci\u00f3csoportja", "body": "\nMegtartotta els\u0151 \u00fcl\u00e9s\u00e9t a koronav\u00edrus elleni v\u00e9dekez\u00e9s p\u00e9nz\u00fcgyi akci\u00f3csoportja - k\u00f6z\u00f6lte Varga Mih\u00e1ly p\u00e9nz\u00fcgyminiszter a Facebook-oldal\u00e1n az \u00fcl\u00e9st k\u00f6vet\u0151en kedden este.\n\n\nA p\u00e9nz\u00fcgyminiszter hangs\u00falyozta, hogy a magyar gazdas\u00e1g jelenleg sokkal stabilabb, mint 2008-2009-ben volt, az akkori v\u00e1ls\u00e1g idej\u00e9n, de j\u00f3l l\u00e1that\u00f3, hogy a j\u00e1rv\u00e1ny a magyar gazdas\u00e1g szerepl\u0151it is nagyon m\u00e9lyen fogja \u00e9rinteni. Ehhez korm\u00e1nyint\u00e9zked\u00e9seket szeretn\u00e9nek hozz\u00e1rendelni.\n\"Ez\u00e9rt kezdt\u00fck el a 2020-as k\u00f6lts\u00e9gvet\u00e9s \u00e1tszervez\u00e9s\u00e9t, \u00e9s megkezd\u0151d\u00f6tt a 2021-es k\u00f6lts\u00e9gvet\u00e9s tervez\u00e9se is\" - ismertette a p\u00e9nz\u00fcgyminiszter, hangs\u00falyozva: ennek c\u00e9lja, hogy a megsz\u00fclet\u0151 korm\u00e1nyint\u00e9zked\u00e9sek m\u00f6g\u00f6tt val\u00f3s fedezet legyen. Ezen dolgoznak most a szakemberek - tette hozz\u00e1.\nT\u00e1j\u00e9koztat\u00e1sa szerint az akci\u00f3csoport \u00fcl\u00e9s\u00e9n r\u00e9szt vett B\u00e1rtfai-Mager Andrea, a nemzeti vagyon kezel\u00e9s\u00e9\u00e9rt felel\u0151s t\u00e1rca n\u00e9lk\u00fcli miniszter, Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter, \u00e9s ott voltak a Magyar \u00c1llamkincst\u00e1r \u00e9s az \u00c1llamad\u00f3ss\u00e1g Kezel\u0151 K\u00f6zpont vezet\u0151i, a jegybank megh\u00edvott szak\u00e9rt\u0151i, valamint a P\u00e9nz\u00fcgyminiszt\u00e9rium munkat\u00e1rsai.\nOrb\u00e1n Viktor minisztereln\u00f6k p\u00e9nteken jelentette be, hogy a koronav\u00edrus elleni v\u00e9dekez\u00e9s keret\u00e9ben t\u00edz akci\u00f3csoport \u00e1ll fel, ezek egyike a p\u00e9nz\u00fcgyi akci\u00f3csoport.\nForr\u00e1s: MTI\n\n"}]