[{"date": "2020-03-25 09:59", "url": "https://koronavirus.gov.hu/cikkek/elhalasztja-aramszunettel-jaro-munkai-tobbseget-az-eon-es-az-elmu", "h1": "Elhalasztja \u00e1ramsz\u00fcnettel j\u00e1r\u00f3 munk\u00e1i t\u00f6bbs\u00e9g\u00e9t az E.ON \u00e9s az Elm\u0171", "body": "\nElhalasztja \u00e1ramsz\u00fcnettel j\u00e1r\u00f3 munk\u00e1i t\u00f6bbs\u00e9g\u00e9t az E.ON, \u00e9s az Elm\u0171 H\u00e1l\u00f3zati Kft., hogy csak a felt\u00e9tlen\u00fcl sz\u00fcks\u00e9ges esetekben kelljen a rendk\u00edv\u00fcli helyzetben h\u00e1l\u00f3zati beavatkoz\u00e1st v\u00e9gezni - k\u00f6z\u00f6lt\u00e9k a c\u00e9gek az MTI-vel szerd\u00e1n.\n\n\nMinden esetben egyedileg vizsg\u00e1lj\u00e1k meg, hogy az ell\u00e1t\u00e1s biztons\u00e1ga szempontj\u00e1b\u00f3l jelent-e kock\u00e1zatot a halaszt\u00e1s, a tervezett \u00fczemsz\u00fcnet kiket \u00e9rintene - hat\u00e1ssal lenne-e, p\u00e9ld\u00e1ul,\u00a0 gy\u00f3gyszert\u00e1r vagy \u00e9lelmiszerbolt m\u0171k\u00f6d\u00e9s\u00e9re - \u00e9s a nem halaszthat\u00f3 esetekben mennyi az ell\u00e1t\u00e1s n\u00e9lk\u00fcl elfogadhat\u00f3 id\u0151tartam - k\u00f6z\u00f6lt\u00e9k.\nAz elm\u00falt m\u00e1sf\u00e9l h\u00e9tben fel\u00fclvizsg\u00e1lt\u00e1k azokat a kor\u00e1bban tervezett h\u00e1l\u00f3zati beavatkoz\u00e1sokat, amelyek az \u00fcgyfelek sz\u00e1m\u00e1ra \u00e1ramsz\u00fcnettel j\u00e1rn\u00e1nak. A munk\u00e1latokat m\u00e9g az \u00faj koronav\u00edrus-j\u00e1rv\u00e1nyt megel\u0151z\u0151en hirdett\u00e9k meg, a kialakult helyzetre val\u00f3 tekintettel az \u00fcgyfelek k\u00e9nyelme \u00e9rdek\u00e9ben azonban \u00e1tszervezik ezeket.\nEmellett tov\u00e1bbi int\u00e9zked\u00e9sig elhalasztottak minden gyenge\u00e1ram\u00fa rendszerfejleszt\u00e9shez sz\u00fcks\u00e9ges beavatkoz\u00e1st \u00e9s nagy sz\u00e1m\u00fa rekonstrukci\u00f3t. Az ilyen jelleg\u0171 munk\u00e1latokat csak azokban az esetekben v\u00e9gzik el a szakemberek, amikor a tervezett karbantart\u00e1s r\u00f6vid t\u00e1von nagyobb kiterjed\u00e9s\u0171 \u00fczemzavart el\u0151z meg. A meghirdetett munk\u00e1latok halaszt\u00e1sa kapcs\u00e1n el\u0151fordulhat, hogy post\u00e1n k\u00e9zbes\u00edtett lemond\u00f3 \u00e9rtes\u00edt\u00e9st nem kapnak az \u00fcgyfelek - olvashat\u00f3 a c\u00e9gek t\u00e1j\u00e9koztat\u00f3iban.\nAzt \u00edrt\u00e1k, mindent elk\u00f6vetnek annak \u00e9rdek\u00e9ben, hogy hozz\u00e1j\u00e1ruljanak a koronav\u00edrus terjed\u00e9s\u00e9nek megel\u0151z\u00e9s\u00e9re tett orsz\u00e1gos l\u00e9p\u00e9sekhez \u00e9s felk\u00e9sz\u00fcljenek a j\u00e1rv\u00e1nyhelyzet kezel\u00e9s\u00e9re. A t\u00e1rsas\u00e1gok c\u00e9lja, hogy \u00fcgyfelei, munkat\u00e1rsai, partnerei \u00e9s hozz\u00e1tartoz\u00f3ik eg\u00e9szs\u00e9g\u00e9t meg\u00f3vja, ugyanakkor szolg\u00e1ltat\u00e1sainak biztons\u00e1g\u00e1t garant\u00e1lja a kihirdetett vesz\u00e9lyhelyzet idej\u00e9n is.\nForr\u00e1s: MTI\n\n"}]