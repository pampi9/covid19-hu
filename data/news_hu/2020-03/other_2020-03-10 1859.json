[{"date": "2020-03-10 18:59", "url": "https://koronavirus.gov.hu/cikkek/ujabb-korlevelben-szolitja-fel-az-egyetemeket-az-itm-folyamatos-tajekoztatasra-es-megelozesre", "h1": "\u00dajabb k\u00f6rlev\u00e9lben sz\u00f3l\u00edtja fel az\u00a0egyetemeket az ITM a folyamatos t\u00e1j\u00e9koztat\u00e1sra \u00e9s a megel\u0151z\u00e9sre", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) ism\u00e9t nyomat\u00e9kosan felk\u00e9rte a fels\u0151oktat\u00e1si int\u00e9zm\u00e9nyeket, hogy megfelel\u0151 t\u00e1j\u00e9koztat\u00e1ssal l\u00e1ss\u00e1k el hallgat\u00f3ikat \u00e9s oktat\u00f3ikat a koronav\u00edrus \u00fcgy\u00e9ben, \u00e9s tegyenek meg mindent a terjed\u00e9s megel\u0151z\u00e9s\u00e9\u00e9rt - k\u00f6z\u00f6lte a miniszt\u00e9rium kedden az MTI-vel.\n\nA miniszt\u00e9rium a k\u00f6rlevel\u00e9ben arra h\u00edvta fel \u00faj\u00f3lag az\u00a0egyetemek figyelm\u00e9t, hogy magyar \u00e9s angol nyelven rendszeresen t\u00e1j\u00e9koztass\u00e1k az int\u00e9zm\u00e9ny oktat\u00f3it \u00e9s hallgat\u00f3it a higi\u00e9niai szab\u00e1lyok, k\u00fcl\u00f6n\u00f6sen a rendszeres \u00e9s alapos k\u00e9zfert\u0151tlen\u00edt\u00e9s, gyakori szell\u0151ztet\u00e9s fokozott betart\u00e1s\u00e1nak fontoss\u00e1g\u00e1r\u00f3l.\n\nA t\u00e1rca arra is kit\u00e9rt, hogy ha a hallgat\u00f3 vagy oktat\u00f3 fert\u0151z\u00f6tt ter\u00fcleten j\u00e1rt, akkor ne menjen k\u00f6z\u00f6ss\u00e9gbe, \u00e9s figyelje saj\u00e1t mag\u00e1t; ha t\u00fcneteket - l\u00e1z, k\u00f6h\u00f6g\u00e9s, torokf\u00e1j\u00e1s, leverts\u00e9g - \u00e9szlel, maradjon otthon, telefonon \u00e9rtes\u00edtse h\u00e1ziorvos\u00e1t \u00e9s a fels\u0151oktat\u00e1si int\u00e9zm\u00e9ny foglalkoz\u00e1s-eg\u00e9szs\u00e9g\u00fcgyi orvos\u00e1t, vagy h\u00edvja a Nemzeti N\u00e9peg\u00e9szs\u00e9g\u00fcgyi K\u00f6zpont 06 80/277-455 vagy 06-80/277-456 z\u00f6ldsz\u00e1mait.\nA miniszt\u00e9rium a k\u00f6zlem\u00e9ny\u00e9ben k\u00e9ri az\u00a0egyetemeket, hogy az esetlegesen \u00e9rintett hallgat\u00f3k \u00e9s oktat\u00f3k sz\u00e1m\u00e1ra igazolt t\u00e1voll\u00e9tet enged\u00e9lyezzenek, \u00e9s lehet\u0151s\u00e9g szerint biztos\u00edts\u00e1k a t\u00e1voktat\u00e1s lehet\u0151s\u00e9g\u00e9t is.\nAz ITM felsz\u00f3l\u00edtotta tov\u00e1bb\u00e1 a fels\u0151oktat\u00e1si int\u00e9zm\u00e9nyeket, hogy munkat\u00e1rsaik hivatalos kik\u00fcldet\u00e9sben ne utazzanak a fert\u0151z\u00e9s terjed\u00e9s\u00e9vel \u00e9rintett orsz\u00e1gokba, \u00e9s onnan l\u00e1togat\u00f3t se fogadjanak. Ha az oktat\u00f3k olyan hallgat\u00f3r\u00f3l tudnak, aki\u00a0egyetemi, f\u0151iskolai program miatt fert\u0151z\u00f6tt ter\u00fcleten j\u00e1rt, ezt halad\u00e9ktalanul jelezz\u00e9k az int\u00e9zm\u00e9nyvezet\u00e9s fel\u00e9.\nA k\u00f6rlev\u00e9l szerint a miniszt\u00e9rium azt is elv\u00e1rja az\u00a0egyetemek, f\u0151iskol\u00e1k vezet\u0151it\u0151l, hogy tartass\u00e1k be az int\u00e9zm\u00e9nyekben \u00e9s koll\u00e9giumaikban a WHO aj\u00e1nl\u00e1s\u00e1t: v\u00edrus\u00f6l\u0151 szer haszn\u00e1lat\u00e1val gondoskodjanak a rendszeres takar\u00edt\u00e1sr\u00f3l \u00e9s fert\u0151tlen\u00edt\u00e9sr\u0151l a k\u00f6z\u00f6s helyis\u00e9gekben.\n\n"}]