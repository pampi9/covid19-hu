[{"date": "2020-03-22 15:46", "url": "https://koronavirus.gov.hu/cikkek/szlavik-heten-vannak-intenziv-osztalyon", "h1": "Szl\u00e1vik: heten vannak intenz\u00edv oszt\u00e1lyon", "body": "\nH\u00e9t embert \u00e1polnak intenz\u00edv oszt\u00e1lyon koronav\u00edrus-fert\u0151z\u00e9ssel a Szent L\u00e1szl\u00f3 K\u00f3rh\u00e1zban - k\u00f6z\u00f6lte a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151je az operat\u00edv t\u00f6rzs \u00fcl\u00e9se ut\u00e1ni vas\u00e1rnapi online sajt\u00f3t\u00e1j\u00e9koztat\u00f3n.\n\nSzl\u00e1vik J\u00e1nos besz\u00e1molt arr\u00f3l, hogy vas\u00e1rnap \u00fajabb k\u00e9t ember - egy 65 \u00e9s egy 75 \u00e9ves n\u0151 hunyt el. Azt is elmondta, hogy a halottak \u00e1tlag\u00e9letkora 66, az intenz\u00edv oszt\u00e1lyon kezeltek\u00e9 69 \u00e9v.\nK\u00f6z\u00f6lte, a betegek k\u00f6z\u00f6tt vannak gyermekek, k\u00f6z\u00e9pkor\u00faak \u00e9s id\u0151sek is. Kiemelte: a gyermekekn\u00e9l ritka a s\u00falyos lefoly\u00e1s, a hal\u00e1l pedig extr\u00e9m ritka. Szl\u00e1vik J\u00e1nos hozz\u00e1tette: vas\u00e1rnap tov\u00e1bbi gy\u00f3gyultakat engedtek ki a k\u00f3rh\u00e1zb\u00f3l. K\u00f6zt\u00fck vannak 40 \u00e9s 60 \u00e9v k\u00f6r\u00fcliek is.\nT\u00e1j\u00e9koztat\u00e1sa szerint jelenleg 49 embert \u00e1polnak a Szent L\u00e1szl\u00f3 K\u00f3rh\u00e1zban. A k\u00f3rh\u00e1zban \u00e1polt betegek fel\u00e9nek enyhe vagy k\u00f6zepes t\u00fcnetei vannak, \u00fagy mint k\u00f6h\u00f6g\u00e9s, l\u00e9gszomj, magas l\u00e1z, gyenges\u00e9g, izom- \u00e9s \u00edz\u00fcleti f\u00e1jdalmak. A betegs\u00e9g lefoly\u00e1s\u00e1r\u00f3l sz\u00f3lva elmondta: a betegek 20 sz\u00e1zal\u00e9k\u00e1n\u00e1l\u00a0 n\u00e9h\u00e1ny napos k\u00f6h\u00f6g\u00e9s ut\u00e1n magasabb l\u00e1z, \"k\u00f6pet\u00fcr\u00edt\u00e9ssel j\u00e1r\u00f3 k\u00f6h\u00f6g\u00e9s, rendk\u00edv\u00fcli fejf\u00e1j\u00e1s \u00e9s gyenges\u00e9g jelentkezik. Ilyenkor a betegs\u00e9g a s\u00falyos st\u00e1diumba v\u00e1lt \u00e1t\".\nEzek a betegek \u00e1ltal\u00e1ban 10-14 nap m\u00falva intenz\u00edv oszt\u00e1lyra ker\u00fclnek, \u00e9s ott g\u00e9pi l\u00e9legeztet\u00e9sre szorulnak. A g\u00e9pi l\u00e9legeztet\u00e9s sokszor hetekig is eltart - mondta, megjegyezve, hogy a jelenleg intenz\u00edv oszt\u00e1lyon \u00e1polt egyik beteg k\u00e9t hete l\u00e9legeztet\u0151g\u00e9pen van. Szl\u00e1vik J\u00e1nos elmondta azt is: azok a betegek, akiknek nagyon enyhe t\u00fcneteik vannak, otthon v\u00e1rhatj\u00e1k a gy\u00f3gyul\u00e1st, ami \u00e1ltal\u00e1ban k\u00e9t h\u00e9t. Amennyiben az \u00e1llapotuk romlik, ezek a betegek is azonnali k\u00f3rh\u00e1zi kezel\u00e9sre szorulnak.\n\nMTI 2020. m\u00e1rcius 22.\n\n"}]