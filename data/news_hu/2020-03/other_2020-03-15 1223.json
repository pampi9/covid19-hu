[{"date": "2020-03-15 12:23", "url": "https://koronavirus.gov.hu/cikkek/kovacs-zoltan-kormany-megteremtette-megbizhato-informacioaramlas-alapjait", "h1": "Kov\u00e1cs Zolt\u00e1n: a korm\u00e1ny megteremtette a megb\u00edzhat\u00f3 inform\u00e1ci\u00f3\u00e1raml\u00e1s alapjait", "body": "\nA korm\u00e1ny megteremtette az egy\u00e9rtelm\u0171, hiteles \u00e9s megb\u00edzhat\u00f3 inform\u00e1ci\u00f3\u00e1raml\u00e1s alapjait a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben, a fert\u0151z\u00e9sr\u0151l a lakoss\u00e1g a koronavirus.gov.hu internetes oldalon \u00e9rheti el a legfrissebb, legegy\u00e9rtelm\u0171bb \u00e9s legpontosabb tudnival\u00f3kat - mondta Kov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt felel\u0151s \u00e1llamtitk\u00e1r, a kommunik\u00e1ci\u00f3s akci\u00f3csoport vezet\u0151je vas\u00e1rnap, a Kossuth r\u00e1di\u00f3nak nyilatkozva.\n\nA kabinet k\u00e9pvisel\u0151je a Vas\u00e1rnapi \u00fajs\u00e1g c\u00edm\u0171 m\u0171sor\u00e1ban az \u00e1lh\u00edrek, pletyk\u00e1k \u00e9s mendemond\u00e1k lehet\u0151 leggyorsabb megsz\u00fcntet\u00e9s\u00e9t nevezte a legfontosabb feladatnak.\nFelel\u0151ss\u00e9gteljesen kell besz\u00e9lni a v\u00edrusr\u00f3l, sz\u00e1m\u00edt, amit \u00e9s ahogy besz\u00e9l\u00fcnk - jelentette ki, hozz\u00e1t\u00e9ve, k\u00fcl\u00f6n\u00f6sen fontos tan\u00e1csok ezek a szenz\u00e1ci\u00f3hajh\u00e1sz sajt\u00f3nak, kiemelten az ellenz\u00e9ki m\u00e9diumoknak.\nKov\u00e1cs Zolt\u00e1n\u00a0az igazs\u00e1gtartalom n\u00e9lk\u00fcli pletyk\u00e1kra p\u00e9ldak\u00e9nt eml\u00edtette a Budapest \u00e9s Debrecen lez\u00e1r\u00e1s\u00e1r\u00f3l sz\u00f3l\u00f3 \u00e1lh\u00edreket, amelyek - mint mondta - 3-4 napig tartott\u00e1k magukat.\nA korm\u00e1ny mindig rendszerezetten a k\u00f6zv\u00e9lem\u00e9ny \u00e9s a sajt\u00f3 rendelkez\u00e9s\u00e9re bocs\u00e1jtja a megb\u00edzhat\u00f3 h\u00edreket, naponta egy\u00e9rtelm\u0171 eligazod\u00e1st k\u00edn\u00e1l azzal, hogy a szak\u00e9rt\u0151k az operat\u00edv t\u00f6rzs \u00fcl\u00e9sei ut\u00e1n, minden d\u00e9lut\u00e1n ki\u00e1llnak a sajt\u00f3 el\u00e9 \u00e9s t\u00e1j\u00e9koztat\u00e1st adnak a rendelkez\u00e9sre \u00e1ll\u00f3 inform\u00e1ci\u00f3kr\u00f3l - mondta az \u00e1llamtitk\u00e1r, aki mindenkit arra k\u00e9rt, hogy az ott elhangzottakb\u00f3l kiindulva t\u00e1j\u00e9koztasson.\u00a0\nMegjegyezte, a kialakult helyzet, \u00edgy p\u00e9ld\u00e1ul az iskolal\u00e1togat\u00e1s felf\u00fcggeszt\u00e9se, megk\u00f6veteli, hogy a lakoss\u00e1g is fokozott figyelemmel k\u00f6vesse a korm\u00e1nyzati t\u00e1j\u00e9koztat\u00e1st.\n\u00a0\n\nKov\u00e1cs Zolt\u00e1n\u00a0kit\u00e9rt arra is, hogy az \u00e1lh\u00edrek terjeszt\u00e9se mellet az ellenz\u00e9k \"politikai felel\u0151tlens\u00e9ge\" is vesz\u00e9lyes lehet, amennyiben politikai haszonszerz\u00e9s miatt fogalmazz\u00e1k meg kijelent\u00e9seiket.\nEzzel \u00f6sszef\u00fcgg\u00e9sben meger\u0151s\u00edtette, Magyarorsz\u00e1gnak minden anyagi eszk\u00f6z rendelkez\u00e9s\u00e9re \u00e1ll a koronav\u00edrus elleni v\u00e9dekez\u00e9shez, a vesz\u00e9lyhelyzet elrendel\u00e9se megteremtette a forr\u00e1sok el\u00e9r\u00e9s\u00e9t.\nEr\u0151forr\u00e1sokban, cselekedetekben, elsz\u00e1nts\u00e1gban nem lehet hi\u00e1ny\u00a0- jelentette ki.\nA kommunik\u00e1ci\u00f3s akci\u00f3csoport vezet\u0151je hangs\u00falyozta, a t\u00e1mad\u00e1sok helyett egy\u00e9rtelm\u0171 \u00f6sszefog\u00e1st v\u00e1rnak az ellenz\u00e9kt\u0151l, ez Magyarorsz\u00e1g \u00e9s a magyar emberek \u00e9rdeke.\nKov\u00e1cs Zolt\u00e1n\u00a0szerint az ellenz\u00e9knek el kell fogadnia, hogy mivel a korm\u00e1ny fel\u00fcgyeli azokat a szervezeteket, amelyekn\u00e9l az inform\u00e1ci\u00f3k rendelkez\u00e9sre \u00e1llnak, a legfrissebb \u00e9s legmegb\u00edzhat\u00f3bb t\u00e1j\u00e9koztat\u00e1s a kabinett\u0151l indulhat. Hozz\u00e1tette, a korm\u00e1ny \u00e9s a Fidesz-KDNP folyamatosan t\u00e1j\u00e9koztatja az ellenz\u00e9ki p\u00e1rtokat.\nAz \u00e1llamtitk\u00e1r megism\u00e9telte, a korm\u00e1nynak az eg\u00e9szs\u00e9g, az emberi \u00e9let v\u00e9delme az els\u0151, ugyanakkor t\u00edz akci\u00f3csoportj\u00e1n kereszt\u00fcl arra is felk\u00e9sz\u00fcl, mik\u00e9nt lehet megv\u00e9deni a munkahelyeket \u00e9s a j\u00e1rv\u00e1ny ut\u00e1n \u00fajraind\u00edtani a gazdas\u00e1got.\n\nMTI 2020. m\u00e1rcius 15.\n\n"}]