[{"date": "2020-03-27 18:19", "url": "https://koronavirus.gov.hu/cikkek/ne-higgyen-csodatermekeknek-csalok-probalnak-hasznot-huzni-jarvanyhelyzetbol", "h1": "Ne higgyen a csodaterm\u00e9keknek! Csal\u00f3k pr\u00f3b\u00e1lnak hasznot h\u00fazni a j\u00e1rv\u00e1nyhelyzetb\u0151l!", "body": "\nA csal\u00f3k megt\u00e9veszt\u0151 hirdet\u00e9sekkel \u00e9s a koronav\u00edrus fert\u0151z\u00e9s kezel\u00e9s\u00e9re, illetve megel\u0151z\u00e9s\u00e9re alkalmasnak hazudott \u201ecsodaterm\u00e9kek\u201d \u00e1rus\u00edt\u00e1s\u00e1val pr\u00f3b\u00e1lnak hasznot h\u00fazni a\u00a0j\u00e1rv\u00e1nyhelyzetb\u0151l. \u00cdme, a Gy\u00f3gyszer\u00e9szeti Int\u00e9zet tan\u00e1csai, hogy ne v\u00e1ljon a csal\u00f3k \u00e1ldozat\u00e1v\u00e1. \n\nAz Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) arra figyelmeztet, hogy\u00a0csal\u00f3k igyekeznek kihaszn\u00e1lni az \u00faj koronav\u00edrus-j\u00e1rv\u00e1ny miatti vesz\u00e9lyhelyzetet. A koronav\u00edrus-fert\u0151z\u00e9s kezel\u00e9s\u00e9re, illetve az eg\u00e9szs\u00e9gesekn\u00e9l megel\u0151z\u00e9sekre alkalmazhat\u00f3 \u201ecsodaterm\u00e9keket\u201d hirdetnek, t\u00falz\u00f3 \u00e9s megt\u00e9veszt\u0151 \u00e1ll\u00edt\u00e1sok k\u00eds\u00e9ret\u00e9ben a k\u00fcl\u00f6nb\u00f6z\u0151 weboldalakon, ill. k\u00f6z\u00f6ss\u00e9gi oldalakon.\nA hirdet\u00e9sek k\u00f6z\u00f6tt az al\u00e1bbiak voltak:\n\nv\u00edrusellenes hat\u00e1ssal felruh\u00e1zott \u00e9trendkieg\u00e9sz\u00edt\u0151k,\nk\u00fclf\u00f6ld\u00f6n alkalmazott, onnan \u201ek\u00f6nnyen beszerezhet\u0151\u201d, haz\u00e1nkban nem enged\u00e9lyezett v\u00edrusellenes (antivir\u00e1lis) szerek, \u201eolcs\u00f3, hat\u00e9kony \u00e9s biztons\u00e1gos anal\u00f3g\u201d min\u0151s\u00edt\u00e9ssel,\na koronav\u00edrus j\u00e1rv\u00e1ny megjelen\u00e9s\u00e9ig m\u00e1s s\u00falyos betegs\u00e9g kezel\u00e9s\u00e9re \u201ejavalt\u201d term\u00e9kek, mely \u201eegyszer\u0171 megold\u00e1s\u201d, \u00e9s arra is alkalmas, hogy \u201efelhaszn\u00e1l\u00e1s\u00e1val egy koronav\u00edrus fert\u0151z\u00f6tt beteg 30 \u00f3ra alatt t\u00fcnetmentess\u00e9 v\u00e1ljon, \u00e9s amely \u201es\u00falyos t\u00fcneteket produk\u00e1l\u00f3 betegnek ingyen kik\u00fcld\u00e9sre ker\u00fcl\u201d\n\nEmellett t\u00f6bb olyan fikt\u00edv c\u00e9g megkezdte m\u0171k\u00f6d\u00e9s\u00e9t, amely maszkokra \u00e9s fert\u0151z\u00e9st g\u00e1tl\u00f3 (antiszeptikus) term\u00e9kekre vesz fel megrendel\u00e9st, hamis nagykeresked\u0151i enged\u00e9lyre hivatkozva. A term\u00e9kek term\u00e9szetesen nem ker\u00fclnek kik\u00fcld\u00e9sre az elutalt \u00f6sszeg ellen\u00e9re.\nMinderr\u0151l sz\u00e1mos lakoss\u00e1gi \u00e9s a betegell\u00e1t\u00e1sban r\u00e9sztvev\u0151 szakember r\u00e9sz\u00e9r\u0151l \u00e9rkezett bejelent\u00e9s. Az OGY\u00c9I minden esetben kivizsg\u00e1lja az ilyen t\u00edpus\u00fa bejelent\u00e9seket, piacfel\u00fcgyeleti jogk\u00f6r\u00e9vel \u00e9lve kezdem\u00e9nyezi a megt\u00e9veszt\u00e9sre alkalmas weboldalak letilt\u00e1s\u00e1t. Egy\u00fcttm\u0171k\u00f6d\u00e9s c\u00e9lj\u00e1b\u00f3l adott esetben felveszi a kapcsolatot az \u00fcgyben illet\u00e9kes t\u00e1rshat\u00f3s\u00e1gokkal.Tov\u00e1bb\u00e1 a honlapj\u00e1n k\u00f6zz\u00e9tett inform\u00e1ci\u00f3kkal (https://ogyei.gov.hu/gyogyszerhamisitas) seg\u00edti a lakoss\u00e1got a biztons\u00e1gos \u00e9s tudatos gy\u00f3gyszerv\u00e1s\u00e1rl\u00e1sban.\nA sikeres megel\u0151z\u00e9shez sz\u00fcks\u00e9ges a v\u00e1s\u00e1rl\u00f3i tudatoss\u00e1g is, melynek alapja, hogy figyelj\u00fcnk az al\u00e1bbiakra:\n\ngy\u00f3gyszert csak leg\u00e1lis helyr\u0151l v\u00e1s\u00e1roljunk,\nne v\u00e1s\u00e1roljunk azonnali gy\u00f3gyul\u00e1st \u00edg\u00e9r\u0151, gyakran \u00e9ppen a biztons\u00e1gos gy\u00f3gyszerel\u00e9st vesz\u00e9lyeztet\u0151 term\u00e9keket, interneten kereszt\u00fcl.\n\nVigy\u00e1zzunk egym\u00e1sra! Vigy\u00e1zzanak az eg\u00e9szs\u00e9g\u00fckre!\n\n\n"}]