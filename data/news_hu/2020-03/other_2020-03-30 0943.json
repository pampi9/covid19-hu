[{"date": "2020-03-30 09:43", "url": "https://koronavirus.gov.hu/cikkek/halalos-aldozatok-nagy-resze-az-idos-beteg-emberek-kozul-kerul-ki", "h1": "A hal\u00e1los \u00e1ldozatok nagy r\u00e9sze az id\u0151s, beteg emberek k\u00f6z\u00fcl ker\u00fcl ki", "body": "\nA koronav\u00edrus-j\u00e1rv\u00e1ny hal\u00e1los \u00e1ldozatainak nagy r\u00e9sze az id\u0151s, kr\u00f3nikus betegs\u00e9ggel k\u00fczd\u0151 emberek k\u00f6z\u00fcl ker\u00fcl ki - mondta Szl\u00e1vik J\u00e1nos, a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151je h\u00e9tf\u0151 reggel az M1 aktu\u00e1lis csatorn\u00e1n.\n\n\nA m\u0171sorban felid\u00e9zt\u00e9k a koronavirus.gov.hu-ra feltett legfrissebb inform\u00e1ci\u00f3kat, amelyek szerint meghalt \u00fajabb k\u00e9t, 90 \u00e9v feletti, alapbetegs\u00e9gekkel k\u00fczd\u0151 beteg a koronav\u00edrus-j\u00e1rv\u00e1nyban Magyarorsz\u00e1gon, az azonos\u00edtott fert\u0151z\u00f6ttek sz\u00e1ma pedig 447-re n\u0151tt.\nSzl\u00e1vik J\u00e1nos az adatokra reag\u00e1lva elmondta, a j\u00e1rv\u00e1ny kibontakoz\u00e1s\u00e1val az enyhe t\u00fcnetekkel rendelkez\u0151k otthon is gy\u00f3gyulhatnak. Ilyenkor n\u00e9h\u00e1ny h\u00e9t alatt enyh\u00fclhet a l\u00e1z \u00e9s a k\u00f6h\u00f6g\u00e9s - tette hozz\u00e1.\nA k\u00f3rh\u00e1zban csak a s\u00falyos, sokszor \u00e9letvesz\u00e9lyes \u00e1llapotban l\u00e9v\u0151ket kell kezelni; k\u00f6z\u00fcl\u00fck k\u00f6r\u00fclbel\u00fcl 10-15 sz\u00e1zal\u00e9k szorul g\u00e9pi l\u00e9legeztet\u00e9sre - mondta.\nSzl\u00e1vik J\u00e1nos felh\u00edvta a figyelmet: meg\u00e1llap\u00edtott\u00e1k, hogy a koronav\u00edrus a m\u00e1r teljesen gy\u00f3gyult, s m\u00e1r j\u00f3 \u00e1llapotban l\u00e9v\u0151 betegek szervezet\u00e9ben is kimutathat\u00f3. Ez\u00e9rt azokn\u00e1l, akik m\u00e1r h\u00e1rom napja j\u00f3l vannak, tov\u00e1bbi, k\u00e9thetes otthoni karant\u00e9nra van sz\u00fcks\u00e9g, hiszen csak \u00edgy lehet biztos\u00edtani, hogy nem adj\u00e1k tov\u00e1bb a k\u00f3rt.\nHozz\u00e1tette, vannak olyan gy\u00f3gyszerek, amelyekkel a betegs\u00e9g s\u00falyoss\u00e1 v\u00e1l\u00e1sa megel\u0151zhet\u0151, ezek k\u00f6z\u00f6tt vannak k\u00fcl\u00f6nb\u00f6z\u0151 mal\u00e1ria elleni k\u00e9sz\u00edtm\u00e9nyek, antibiotikumok \u00e9s m\u00e1s v\u00edrus elleni gy\u00f3gyszerek. Ezek kombin\u00e1ci\u00f3j\u00e1val - \u00fagy t\u0171nik - Magyarorsz\u00e1gon is siker\u00fcl a s\u00falyosabb sz\u00f6v\u0151dm\u00e9nyek kialakul\u00e1s\u00e1t cs\u00f6kkenteni. A betegek 30-40 sz\u00e1zal\u00e9k\u00e1n\u00e1l alkalmaznak ilyen k\u00e9sz\u00edtm\u00e9nyeket - mondta Szl\u00e1vik J\u00e1nos.\nVal\u00f3di gy\u00f3gyszer a koronav\u00edrus ellen egyel\u0151re csak k\u00eds\u00e9rleti st\u00e1diumban l\u00e9tezik - hangs\u00falyozta.\n\u00a0\nForr\u00e1s: MTI\n\n"}]