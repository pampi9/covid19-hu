[{"date": "2020-03-16 20:28", "url": "https://koronavirus.gov.hu/cikkek/korhazakban-szuneteltetnek-egyes-muteteket-es-vizsgalatokat", "h1": "A k\u00f3rh\u00e1zakban sz\u00fcneteltetnek egyes m\u0171t\u00e9teket \u00e9s vizsg\u00e1latokat", "body": "\nOrsz\u00e1gszerte sz\u00fcneteltetik a k\u00f3rh\u00e1zak a halaszthat\u00f3 m\u0171t\u00e9teket \u00e9s vizsg\u00e1latokat a koronav\u00edrus-fert\u0151z\u00e9s miatt, csak a s\u00fcrg\u0151ss\u00e9gi beavatkoz\u00e1sokat v\u00e9gzik el. A leletkiad\u00e1sokat is sz\u00fcneteltetik. A diagnosztikai elj\u00e1r\u00e1sok eredm\u00e9nyei az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9ren (https://www.eeszt.gov.hu/hu/nyito-oldal) kereszt\u00fcl t\u00f6lthet\u0151k le.\n\n\nA Budai Eg\u00e9szs\u00e9gk\u00f6zpont Kft. (BEK) az operat\u00edv t\u00f6rzzsel kapcsolatba l\u00e9pve felaj\u00e1nlotta fekv\u0151beteg-ell\u00e1t\u00f3 kapacit\u00e1sait - k\u00f6z\u00f6lte az int\u00e9zm\u00e9ny h\u00e9tf\u0151n az MTI-vel. A m\u00falt vas\u00e1rnapt\u00f3l teljes eg\u00e9sz\u00e9ben felf\u00fcggesztett\u00e9k mag\u00e1nrendel\u00e9seiket \u00e9s az \u00e1ltaluk m\u0171k\u00f6dtetett Orsz\u00e1gos Gerincgy\u00f3gy\u00e1szati K\u00f6zpont nem akut betegell\u00e1t\u00e1s\u00e1t. Az akut gerincseb\u00e9szeti ell\u00e1t\u00e1s eddigi felt\u00e9telei az int\u00e9zetben tov\u00e1bbra is adottak - tudatt\u00e1k.\nEzen k\u00edv\u00fcl a BEK Kir\u00e1lyh\u00e1g\u00f3 \u00fati k\u00f3rh\u00e1za a napokban j\u00e1rv\u00e1nyk\u00f3rh\u00e1zz\u00e1 alakul. Int\u00e9zkedtek h\u00fasz, tart\u00f3s l\u00e9legeztet\u00e9sre alkalmas altat\u00f3g\u00e9p azonnali beszerz\u00e9s\u00e9r\u0151l is. A Zala Megyei Szent Rafael K\u00f3rh\u00e1z a honlapj\u00e1n azt \u00edrta, hogy Zalaegerszegen keddt\u0151l kiz\u00e1r\u00f3lag a s\u00fcrg\u0151ss\u00e9gi beavatkoz\u00e1sokat v\u00e9gzik el. J\u00e1r\u00f3beteg-ell\u00e1t\u00e1sra, diagnosztikai vizsg\u00e1latokra, a k\u00f6zponti laborat\u00f3riumba kiz\u00e1r\u00f3lag s\u00fcrg\u0151s megjel\u00f6l\u00e9s\u0171 beutal\u00f3val \u00e9rkezhetnek betegek. A sz\u0171r\u0151vizsg\u00e1latok - k\u00f6zt\u00fck a t\u00fcd\u0151sz\u0171r\u00e9s, valamint a fizioter\u00e1pi\u00e1s oszt\u00e1lyon a j\u00e1r\u00f3betegek ell\u00e1t\u00e1sa - \u00e1tmenetileg sz\u00fcnetelnek. Az onkol\u00f3giai betegek megkezdett ter\u00e1pi\u00e1ja folytat\u00f3dik, az oper\u00e1ci\u00f3k s\u00fcrg\u0151ss\u00e9g\u00e9r\u0151l az onkoteam d\u00f6nt, az oszt\u00e1lyon fekv\u0151 betegek k\u00f6z\u00fcl mindazokat, akiknek \u00e1pol\u00e1sa otthoni k\u00f6rnyezetben folytathat\u00f3, hazaengedik.\nNagykanizs\u00e1n, a Kanizsai Dorottya K\u00f3rh\u00e1z keddt\u0151l csak a heveny megbeteged\u00e9sekhez t\u00e1rsul\u00f3 eg\u00e9szs\u00e9g\u00fcgyi ell\u00e1t\u00e1st tudja biztos\u00edtani. K\u00e9palkot\u00f3 vizsg\u00e1latokra, illetve laborvizsg\u00e1lathoz sz\u00fcks\u00e9ges v\u00e9rmintav\u00e9telre csakis indokolt esetben, orvosi egyeztet\u00e9s ut\u00e1n \u00e9rkezhetnek p\u00e1ciensek. A tart\u00f3s betegs\u00e9gekben szenved\u0151k, illetve az onkol\u00f3giai gondoz\u00e1son r\u00e9sztvev\u0151k gy\u00f3gyszerig\u00e9ny\u00fcket telefonon tudj\u00e1k jelezni, majd e-recepteket kapnak a szakorvosokt\u00f3l.\nA Tolna Megyei Balassa J\u00e1nos K\u00f3rh\u00e1z a honlapj\u00e1n arra k\u00e9ri a betegeket, hogy csak halaszthatatlan eg\u00e9szs\u00e9g\u00fcgyi probl\u00e9ma eset\u00e9n keress\u00e9k fel az int\u00e9zm\u00e9nyt. A k\u00f3rh\u00e1z j\u00e1r\u00f3beteg-ell\u00e1t\u00f3 r\u00e9szlegeiben csak a hirtelen jelentkez\u0151, \u00e9letet vesz\u00e9lyeztet\u0151 esetekben vagy tart\u00f3s eg\u00e9szs\u00e9gk\u00e1rosod\u00e1s elker\u00fcl\u00e9se miatt l\u00e1tj\u00e1k el a betegeket, \u00e9s elv\u00e9gzik a varratszed\u00e9st, gipszlev\u00e9telt, k\u00f6t\u00e9st cser\u00e9lnek. A betegek az elmaradt vizsg\u00e1latokra a j\u00e1rv\u00e1ny\u00fcgyi vesz\u00e9lyhelyzet ut\u00e1n k\u00e9rhetnek id\u0151pontot - \u00edrt\u00e1k.\nA szombathelyi Markusovszky K\u00f3rh\u00e1zban mind a j\u00e1r\u00f3beteg-ell\u00e1t\u00e1sban, mind a fekv\u0151beteg-ell\u00e1t\u00e1sban sz\u00fcneteltetik a halaszthat\u00f3 beavatkoz\u00e1sokat, csak a s\u00fcrg\u0151ss\u00e9gi eseteket l\u00e1tj\u00e1k el.\nA Szabolcs-Szatm\u00e1r-Bereg Megyei K\u00f3rh\u00e1zak \u00e9s Egyetemi Oktat\u00f3k\u00f3rh\u00e1z (SZSZBMK) n\u00e9gy tagk\u00f3rh\u00e1z\u00e1ban \u00e9s telephelyein elmaradnak a ki\u00edrt\u00a0m\u0171t\u00e9tek \u00e9s vizsg\u00e1latok, valamint el\u0151jegyz\u00e9seket sem adnak \u00e9s kontrollvizsg\u00e1latokat sem v\u00e9geznek - k\u00f6z\u00f6lte a gy\u00f3gyint\u00e9zm\u00e9ny az MTI-vel. E beavatkoz\u00e1sokat csak s\u00fcrg\u0151s, \u00e9letvesz\u00e9lyes esetekben, vagy \u00e1llapotroml\u00e1s vesz\u00e9lye eset\u00e9n v\u00e9gzik el.\nAz SZSZBMK k\u00f3rh\u00e1zaiban jelenleg a l\u00e1togat\u00e1si tilalom tov\u00e1bbi szigor\u00edt\u00e1sa zajlik \u00e9s \u00faj elk\u00fcl\u00f6n\u00edt\u0151ket alak\u00edtanak ki. Sz\u00fcnetel a leletkiad\u00e1s, a k\u00f3rh\u00e1zakban v\u00e9gzett diagnosztikai elj\u00e1r\u00e1sok eredm\u00e9nyei az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9ren (https://www.eeszt.gov.hu/hu/nyito-oldal) kereszt\u00fcl online t\u00f6lthet\u0151ek le.\nA megye gy\u00f3gyint\u00e9zm\u00e9nyeiben h\u00e9tf\u0151t\u0151l sz\u00fcnetel a t\u00fcd\u0151sz\u0171r\u00e9s is. Az azonnali beavatkoz\u00e1st ig\u00e9nyl\u0151 esetek mellett kiz\u00e1r\u00f3lag olyan munkav\u00e1llal\u00f3k sz\u0171r\u00e9s\u00e9t v\u00e9gezik el, akiknek foglalkoz\u00e1s-eg\u00e9szs\u00e9g\u00fcgyi szakorvosa beutal\u00f3n igazolja, hogy a vizsg\u00e1lat elengedhetetlen a munkav\u00e9gz\u00e9shez vagy a munk\u00e1ba \u00e1ll\u00e1shoz. Az eml\u0151centrum csak s\u00fcrg\u0151s esetekben v\u00e9gez vizsg\u00e1latokat, ilyen p\u00e9ld\u00e1ul a klinikai \u00e9s daganatgyan\u00fas esetek diagnosztiz\u00e1l\u00e1sa - tudatt\u00e1k.\nA gy\u0151ri Petz Alad\u00e1r Megyei Oktat\u00f3 K\u00f3rh\u00e1zban is sz\u00fcneteltetik h\u00e9tf\u0151t\u0151l a halaszthat\u00f3 ell\u00e1t\u00e1sokat - t\u00e1j\u00e9koztatta az int\u00e9zm\u00e9ny f\u0151igazgat\u00f3ja az MTI-t. Tam\u00e1s L\u00e1szl\u00f3 J\u00e1nos k\u00f6zlem\u00e9nye szerint ez az egynapos, az ambul\u00e1ns \u00e9s a j\u00e1r\u00f3beteg szakell\u00e1t\u00e1st \u00e9rinti. A s\u00fcrg\u0151s esetek, a s\u00falyos eg\u00e9szs\u00e9gk\u00e1rosod\u00e1s vesz\u00e9lye miatti \u00e9s a legal\u00e1bb k\u00e9t h\u00f3napig nem halaszthat\u00f3 betegs\u00e9gek ell\u00e1t\u00e1sa folyamatos.\nSz\u00fcneteltetik tov\u00e1bb\u00e1 a sz\u0171r\u00e9seket, a kontroll vizsg\u00e1latokat, a fogorvosi ell\u00e1t\u00e1st, az \u00fctemezett kivizsg\u00e1l\u00e1sokat \u00e9s a gondoz\u00e1st. Ezek al\u00f3l az \u00e1llapotroml\u00e1ssal j\u00e1r\u00f3 beavatkoz\u00e1sok k\u00e9peznek kiv\u00e9telt, egyebek mellett a varratszed\u00e9s, a nem halaszthat\u00f3 k\u00f6t\u00e9s, a gipszelt\u00e1vol\u00edt\u00e1s, vagy a terhesgondoz\u00e1s.\nA Fej\u00e9r Megyei Szent Gy\u00f6rgy Egyetemi Oktat\u00f3 K\u00f3rh\u00e1zban \u00e9s rendel\u0151int\u00e9zeteiben, mind a duna\u00fajv\u00e1rosi Szent Pantaleon K\u00f3rh\u00e1zban l\u00e1togat\u00e1si tilalom van \u00e9rv\u00e9nyben. J\u00e1r\u00f3beteg-ell\u00e1t\u00e1s keret\u00e9ben kiz\u00e1r\u00f3lag a s\u00fcrg\u0151s, tart\u00f3s eg\u00e9szs\u00e9gk\u00e1rosod\u00e1s vesz\u00e9ly\u00e9t jelent\u0151 eseteket l\u00e1tj\u00e1k el, a tervezhet\u0151, nem s\u00fcrg\u0151s ell\u00e1t\u00e1sokat \u00e1tmenetileg sz\u00fcneteltetik.\nSz\u00e9kesfeh\u00e9rv\u00e1ron a m\u0171k\u00f6d\u00e9s \u00e1tszervez\u00e9s\u00e9vel - egy k\u00fcl\u00f6n \u00e9p\u00fcletben - hatvan\u00f6t \u00faj helyet biztos\u00edtottak a jelenleg is megl\u00e9v\u0151 infektol\u00f3giai \u00e1gyakon fel\u00fcl, a sz\u00fcks\u00e9ges orvosi \u00e9s \u00e1pol\u00f3szem\u00e9lyzet is rendelkez\u00e9sre \u00e1ll - tudatt\u00e1k h\u00e9tf\u0151n az MTI-vel.\nDuna\u00fajv\u00e1rosban egyes fekv\u0151beteg-oszt\u00e1lyokat \u00f6sszevontak, hogy az \u00edgy felszabadul\u00f3 helyeken infektol\u00f3giai ell\u00e1t\u00e1st v\u00e9gezhessenek k\u00e9t \u00e9p\u00fcletsz\u00e1rnyban, tov\u00e1bb\u00e1 a katasztr\u00f3fav\u00e9delem seg\u00edts\u00e9g\u00e9vel a k\u00f6zelj\u00f6v\u0151ben el\u0151sz\u0171r\u0151 s\u00e1trat \u00e1ll\u00edtanak fel, a s\u00fcrg\u0151ss\u00e9gi betegfelv\u00e9telre ezen kereszt\u00fcl lehet eljutni.\n\n"}]