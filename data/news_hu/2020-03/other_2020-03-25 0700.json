[{"date": "2020-03-25 07:00", "url": "https://koronavirus.gov.hu/cikkek/penzugyminiszterium-ujabb-konnyitesek-hiteleseknek", "h1": "P\u00e9nz\u00fcgyminiszt\u00e9rium: \u00fajabb k\u00f6nny\u00edt\u00e9sek a hiteleseknek", "body": "\n\u00dajabb rendelet jelent meg a Magyar K\u00f6zl\u00f6nyben kedden, amely tov\u00e1bbi k\u00f6nny\u00edt\u00e9st hoz a hiteleseknek. A szab\u00e1lyoz\u00e1s els\u0151dleges c\u00e9lja az, hogy a korm\u00e1ny a hitelmorat\u00f3riummal \u00e9l\u0151 \u00fcgyfeleket ne csak id\u00e9n, hanem j\u00f6v\u0151re is, amikor \u00fajraindul a fizet\u00e9si k\u00f6telezetts\u00e9g, akkor is seg\u00edtse.\n\nVil\u00e1gszerte az egyik leger\u0151sebb \u00e9s legkedvez\u0151bb int\u00e9zked\u00e9st hozta meg a korm\u00e1ny el\u0151z\u0151 h\u00e9ten, amikor a mag\u00e1nszem\u00e9lyek \u00e9s v\u00e1llalkoz\u00e1sok m\u00e1rcius 18-ig megk\u00f6t\u00f6tt hiteleinek t\u0151ke- \u00e9s kamatfizet\u00e9si k\u00f6telezetts\u00e9g\u00e9t az \u00e9v v\u00e9g\u00e9ig felf\u00fcggesztette. A most megjelen\u0151 rendelet a r\u00e9szlet \u00e9s technikai szab\u00e1lyok mellett azt is biztos\u00edtja, hogy a morat\u00f3riummal \u00e9l\u0151 \u00fcgyfelek r\u00e9sz\u00e9re ne v\u00e1lj\u00e9k elviselhetetlen teherr\u00e9 a k\u00e9s\u0151bbi, \u00fajraindul\u00f3 fizet\u00e9s.\n\n\u00cdgy egyebek k\u00f6z\u00f6tt nem sz\u00e1m\u00edthat\u00f3 fel kamatos kamat a morat\u00f3rium idej\u00e9n, amely jelent\u0151sen k\u00f6nny\u00edti az ad\u00f3sok terheit. Tov\u00e1bbi seg\u00edts\u00e9g az is, hogy 2021. janu\u00e1r 1-j\u00e9t\u0151l a kor\u00e1bban felvett hitel eredeti t\u00f6rleszt\u0151r\u00e9szlet\u00e9nek nagys\u00e1ga nem n\u00f6vekedhet. A futamid\u0151 \u00fagy hosszabbodik meg, hogy a t\u00f6rleszt\u0151r\u00e9szlet nagys\u00e1ga a futamid\u0151 id\u0151tartama alatt v\u00e1ltozatlan.\u00a0\nA korm\u00e1ny tov\u00e1bb b\u0151v\u00edti a kedvezm\u00e9nyes hitelek k\u00f6r\u00e9t a munk\u00e1ltat\u00f3i k\u00f6lcs\u00f6n\u00f6kkel, illetve azt a Nemzeti Eszk\u00f6zkezel\u0151 Programra is kiterjeszti.\u00a0\u00a0A munk\u00e1ltat\u00f3i k\u00f6lcs\u00f6n\u00f6kre is \u00e9rv\u00e9nyes a fizet\u00e9si halad\u00e9k, vagyis 2020. december 31-ig a munkav\u00e1llal\u00f3knak se a k\u00f6lcs\u00f6n \u00f6sszeg\u00e9t, sem annak kamat\u00e1t nem kell visszafizetni\u00fck a munk\u00e1ltat\u00f3juknak.\nA Nemzeti Eszk\u00f6zkezel\u0151 Programban r\u00e9sztvev\u0151knek amellett, hogy a v\u00e9tel\u00e1r r\u00e9szletfizet\u00e9s\u00e9re \u00e9s a b\u00e9rleti d\u00edjfizet\u00e9si k\u00f6telezetts\u00e9gre fizet\u00e9si halaszt\u00e1st kapnak, a lakhat\u00e1suk is biztos\u00edtott, ugyanis a c\u00e9g - a nem fizet\u00e9s miatt - nem mondhatja fel a b\u00e9rleti szerz\u0151d\u00e9st.\n\n"}]