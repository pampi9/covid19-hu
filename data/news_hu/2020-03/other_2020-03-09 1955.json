[{"date": "2020-03-09 19:55", "url": "https://koronavirus.gov.hu/cikkek/bvop-kiemelt-feladat-szemelyi-allomany-es-fogvatartottak-egeszsegenek-megovasa", "h1": "BVOP: kiemelt feladat a szem\u00e9lyi \u00e1llom\u00e1ny \u00e9s a fogvatartottak eg\u00e9szs\u00e9g\u00e9nek meg\u00f3v\u00e1sa", "body": "\nA\u00a0koronav\u00edrus-fert\u0151z\u00e9s elleni v\u00e9dekez\u00e9s jegy\u00e9ben a b\u00fcntet\u00e9s-v\u00e9grehajt\u00e1si szervezet felf\u00fcggesztette az ideiglenes int\u00e9zetelhagy\u00e1sok - kimarad\u00e1s, elt\u00e1voz\u00e1s - enged\u00e9lyez\u00e9s\u00e9t a fogvatartottak sz\u00e1m\u00e1ra; a l\u00e1togat\u00e1s sor\u00e1n a fogvatartottak \u00e9s hozz\u00e1tartoz\u00f3ik \"fizik\u00e1lis \u00e9rintkez\u00e9se\" nem lehets\u00e9ges - k\u00f6z\u00f6lte a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga (BVOP) h\u00e9tf\u0151n az MTI-vel.\u00a0\u00a0\n\nA szervezet a Nemzeti N\u00e9peg\u00e9szs\u00e9g\u00fcgyi K\u00f6zpont (NNK)\u00a0koronav\u00edrus-fert\u0151z\u00e9ssel kapcsolatban kiadott szakmai protokollj\u00e1t k\u00f6vetve kiemelt feladatk\u00e9nt kezeli a szem\u00e9lyi \u00e1llom\u00e1ny \u00e9s a fogvatartottak eg\u00e9szs\u00e9g\u00fcgyi \u00e1llapot\u00e1nak meg\u00f3v\u00e1s\u00e1t \u00e9s a fert\u0151z\u00e9svesz\u00e9ly megel\u0151z\u00e9s\u00e9t a hazai b\u00f6rt\u00f6n\u00f6kben - hangs\u00falyozt\u00e1k a k\u00f6zlem\u00e9nyben.\nKiemelt\u00e9k, hogy a b\u00f6rt\u00f6n\u00f6k felk\u00e9sz\u00fcltek - a j\u00e1rv\u00e1ny\u00fcgyi helyzett\u0151l f\u00fcgg\u0151 - sz\u00fcks\u00e9ges int\u00e9zked\u00e9sek bevezet\u00e9s\u00e9re, ugyanakkor m\u00e1r most valamennyi b\u00fcntet\u00e9s-v\u00e9grehajt\u00e1si int\u00e9zetben folyamatos a fel\u00fclet- \u00e9s eszk\u00f6z-fert\u0151tlen\u00edt\u00e9s, illetve ell\u00e1tt\u00e1k az eg\u00e9szs\u00e9g\u00fcgyi szem\u00e9lyzetet v\u00e9d\u0151eszk\u00f6z\u00f6kkel \u00e9s \u00e9rint\u00e9s n\u00e9lk\u00fcli digit\u00e1lis h\u0151m\u00e9r\u0151kkel.\nEmellett rendszeresen felh\u00edvj\u00e1k a szem\u00e9lyi \u00e1llom\u00e1ny \u00e9s a fogvatartottak figyelm\u00e9t a fert\u0151z\u00e9st megel\u0151z\u0151 higi\u00e9niai szab\u00e1lyok betart\u00e1s\u00e1ra, a napi t\u00f6bbsz\u00f6ri k\u00e9zmos\u00e1s \u00e9s a k\u00e9zfert\u0151tlen\u00edt\u00e9s lehet\u0151s\u00e9ge is biztos\u00edtott \u2013 \u00edrt\u00e1k.\nTudatt\u00e1k azt is, hogy a\u00a0koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs d\u00f6nt\u00e9se alapj\u00e1n felf\u00fcggesztett\u00e9k az ideiglenes int\u00e9zetelhagy\u00e1sok enged\u00e9lyez\u00e9s\u00e9t a fogvatartottak sz\u00e1m\u00e1ra, bele\u00e9rtve a kor\u00e1bban enged\u00e9lyezett, de m\u00e9g meg nem kezdettek v\u00e9grehajt\u00e1s\u00e1t is.\nEzzel kiz\u00e1rj\u00e1k annak lehet\u0151s\u00e9g\u00e9t, hogy az elt\u00e1voz\u00e1sr\u00f3l vagy kimarad\u00e1sr\u00f3l vissza\u00e9rkez\u0151k \u00e1ltal - esetlegesen - bejuthasson a\u00a0koronav\u00edrus a b\u00f6rt\u00f6n\u00f6k falain bel\u00fclre, ezzel vesz\u00e9lyeztetve a test\u00fclet szem\u00e9lyi \u00e1llom\u00e1ny\u00e1t \u00e9s a teljes fogvatartotti k\u00f6z\u00f6ss\u00e9get. A m\u00e1r enged\u00e9lyezett k\u00e9relmeket - amennyiben azok indoka tov\u00e1bbra is fenn\u00e1ll - ut\u00f3lag p\u00f3tolj\u00e1k - f\u0171zt\u00e9k hozz\u00e1.\nA BVOP k\u00f6z\u00f6lte azt is, hogy a b\u00fcntet\u00e9s\u00fcket kezd\u0151 el\u00edt\u00e9ltek eg\u00e9szs\u00e9g\u00fcgyi befogad\u00e1sa alkalm\u00e1val \u00fagynevezett k\u00f6zeg\u00e9szs\u00e9g\u00fcgyi-j\u00e1rv\u00e1ny\u00fcgyi vizsg\u00e1laton esnek \u00e1t, en\u00e9lk\u00fcl k\u00f6z\u00f6ss\u00e9gbe nem helyezhet\u0151ek.\nA vizsg\u00e1lat minden esetben kiterjed a testh\u0151m\u00e9rs\u00e9klet m\u00e9r\u00e9s\u00e9re \u00e9s az utaz\u00e1si el\u0151zm\u00e9nyek kik\u00e9rdez\u00e9s\u00e9re. Fert\u0151z\u00e9s gyan\u00faja eset\u00e9n az \u00e9rintettet azonnal elk\u00fcl\u00f6n\u00edtik, am\u00edg a laborvizsg\u00e1lati eredm\u00e9nyek meger\u0151s\u00edtik vagy kiz\u00e1rj\u00e1k a\u00a0koronav\u00edrus jelenl\u00e9t\u00e9t.\n\"Amennyiben az eredm\u00e9ny pozit\u00edv \u00e9s a fogvatartott polg\u00e1ri eg\u00e9szs\u00e9g\u00fcgyi int\u00e9zm\u00e9nybe sz\u00e1ll\u00edt\u00e1sa \u00e9s j\u00e1rv\u00e1ny\u00fcgyi elk\u00fcl\u00f6n\u00edt\u00e9se indokolt, \u00fagy azt a mindenkori biztons\u00e1gi szab\u00e1lyok betart\u00e1s\u00e1val, egyben az int\u00e9zked\u00e9st v\u00e9grehajt\u00f3 szem\u00e9lyi \u00e1llom\u00e1ny eg\u00e9szs\u00e9g\u00fcgyi v\u00e9delm\u00e9nek biztos\u00edt\u00e1s\u00e1val hajtj\u00e1k v\u00e9gre\" \u2013 \u00edrt\u00e1k.\nA BVOP megel\u0151z\u0151 int\u00e9zked\u00e9seket vezetett be a l\u00e1togat\u00f3fogad\u00e1ssal kapcsolatban is: a fogvatartottak \u00e9s hozz\u00e1tartoz\u00f3ik \"fizik\u00e1lis \u00e9rintkez\u00e9se\" nem lehets\u00e9ges a l\u00e1togat\u00e1s sor\u00e1n. Emellett kiemelt figyelemmel kezelik azokat a fogvatartottakat, akiknek k\u00fclf\u00f6ldi hozz\u00e1tartoz\u00f3ik vannak.\nA fogvatartottak k\u00fcl\u00f6n t\u00e1j\u00e9koztat\u00e1st kaptak arr\u00f3l, hogy a j\u00e1rv\u00e1ny\u00fcgyi helyzetre tekintettel t\u00f6rt\u00e9nik a korl\u00e1toz\u00e1s, amit tudom\u00e1sul vettek - olvashat\u00f3 a k\u00f6zlem\u00e9nyben.\nA BVOP t\u00e1j\u00e9koztat\u00e1sa szerint valamennyi bevezet\u00e9sre ker\u00fcl\u0151 - az aktu\u00e1lis j\u00e1rv\u00e1ny\u00fcgyi helyzethez igazod\u00f3 - megel\u0151z\u0151 int\u00e9zked\u00e9sr\u0151l mind a fogvatartottak, mind hozz\u00e1tartoz\u00f3ik, kapcsolattart\u00f3ik t\u00e1j\u00e9koztat\u00e1st kapnak, emellett a b\u00fcntet\u00e9s-v\u00e9grehajt\u00e1si szervezet hivatalos weboldal\u00e1n (bv.gov.hu) is el\u00e9rhet\u0151ek lesznek a legfrissebb inform\u00e1ci\u00f3k.\n\n"}]