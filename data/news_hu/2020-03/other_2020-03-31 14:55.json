[{"date": "2020-03-31 14:55", "url": "https://koronavirus.gov.hu/cikkek/kardiologus-szakorvosokkal-lehet-nonstop-telefonon-konzultalni", "h1": "Kardiol\u00f3gus szakorvosokkal lehet nonstop telefonon konzult\u00e1lni", "body": "\nA Gottsegen Gy\u00f6rgy Orsz\u00e1gos Kardiol\u00f3giai Int\u00e9zet telefonos konzult\u00e1ci\u00f3t ind\u00edt, k\u00e9t mobilsz\u00e1mon lehet kardiol\u00f3gus szakorvosokt\u00f3l tan\u00e1csot k\u00e9rni. Abban az esetben, ha valakin\u00e9l mellkasi f\u00e1jdalom jelentkezik, neh\u00e9zl\u00e9gz\u00e9st vagy er\u0151s sz\u00edvdobog\u00e1st \u00e9rez, v\u00e9rnyom\u00e1skiugr\u00e1st tapasztal vagy valami egy\u00e9b panasza van, kardiol\u00f3gus szakorvosokt\u00f3l k\u00e9rhet tan\u00e1csot. A telefonos konzult\u00e1ci\u00f3 nem helyettes\u00edti a szem\u00e9lyes vizsg\u00e1latot, de szakorvosok adnak tan\u00e1csot abban, hogy mi legyen a k\u00f6vetkez\u0151 l\u00e9p\u00e9s.\nA +36 30 2606417 \u00e9s a +36 30 2605339 telefonsz\u00e1mok folyamatosan \u00e9lnek!\n\nMagyarorsz\u00e1gon, csak\u00fagy, mint a fejlett vil\u00e1gban mindenhol, a sz\u00edv- \u00e9s \u00e9rrendszeri hal\u00e1loz\u00e1s \u00e1ll az els\u0151 helyen. A koronav\u00edrus j\u00e1rv\u00e1ny alatt sem feledkezhet\u00fcnk meg azokr\u00f3l, akik ilyen alapbetegs\u00e9ggel \u00e9lnek egy\u00fctt. A magas v\u00e9rnyom\u00e1s olyan s\u00falyos betegs\u00e9gek kialakul\u00e1s\u00e1\u00e9rt lehet felel\u0151s, mint\u00a0amilyen a stroke, a sz\u00edvinfarktus vagy a kr\u00f3nikus vesebetegs\u00e9g, felgyors\u00edthatja tov\u00e1bb\u00e1 az \u00e9relmeszesed\u00e9st \u00e9s el\u0151seg\u00edtheti egy\u00e9b sz\u00edvbetegs\u00e9gek kialakul\u00e1s\u00e1t is.\nA COVID 19 j\u00e1rv\u00e1ny idej\u00e9n is - amikor a szem\u00e9lyes orvos-beteg tal\u00e1lkoz\u00e1sok sz\u00e1m\u00e1t is (kiv\u00e9ve a s\u00fcrg\u0151ss\u00e9gi helyzeteket) minim\u00e1lisra sz\u00fcks\u00e9ges cs\u00f6kkenteni - ugyanolyan fontos, hogy a v\u00e9rnyom\u00e1s c\u00e9l\u00e9rt\u00e9k alatt legyen (ez \u00e1ltal\u00e1ban 140/90 Hgmm-t jelent).\nMit \u00e9rdemes tenni?\n1. \u00c9rdemes otthonra is beszereznie v\u00e9rnyom\u00e1sm\u00e9r\u0151t, hogy rendszeresen ellen\u0151rizhesse v\u00e9rnyom\u00e1s\u00e1t.\n2. V\u00e1ltsa ki gy\u00f3gyszereit!\u00a0A vesz\u00e9lyhelyzet ideje alatt b\u00e1rki kiv\u00e1lthatja hozz\u00e1tartoz\u00f3ja, bar\u00e1tja, ismer\u0151se gy\u00f3gyszereit, az emberi er\u0151forr\u00e1sok minisztere ugyanis rendeletben egyszer\u0171s\u00edtette az e-recept kiv\u00e1lt\u00e1s\u00e1nak felt\u00e9teleit. A patik\u00e1k a gy\u00f3gyszer kiad\u00e1s\u00e1t fel\u00edr\u00e1si igazol\u00e1s \u00e9s meghatalmaz\u00e1s n\u00e9lk\u00fcl is teljes\u00edtik azon szem\u00e9ly r\u00e9sz\u00e9re, aki k\u00f6zli a beteg TAJ-sz\u00e1m\u00e1t, \u00e9s saj\u00e1t szem\u00e9lyazonos\u00edt\u00f3 adatait is hitelt \u00e9rdeml\u0151en igazolja. A patik\u00e1k csup\u00e1n a gy\u00f3gyszert \u00e1tvev\u0151 szem\u00e9ly adatait r\u00f6gz\u00edtik, \u00e9s kiadj\u00e1k sz\u00e1m\u00e1ra a receptre fel\u00edrt gy\u00f3gyszereket.\n3. Szedje be a gy\u00f3gyszereit! Magasv\u00e9rnyom\u00e1s-betegs\u00e9g eset\u00e9n rendk\u00edv\u00fcl fontos, hogy az el\u0151\u00edrt gy\u00f3gyszereket megfelel\u0151 adagban \u00e9s rendszeresen, az el\u0151\u00edrt id\u0151ben szedj\u00fck be. \u00cdgy biztos\u00edthat\u00f3 az, hogy az ereink sz\u00e1m\u00e1ra napi 24 \u00f3r\u00e1ban v\u00e9delmet biztos\u00edtsunk. Ha elfelejti beszedni a gy\u00f3gyszert, akkor sem kell p\u00e1nikba esni, a legt\u00f6bb, napi egyszeri szed\u00e9s\u0171 k\u00e9sz\u00edtm\u00e9ny tov\u00e1bb hat, mint 24 \u00f3ra. Vegye be a kimaradt gy\u00f3gyszert, majd m\u00e1snap folytassa az el\u0151\u00edrt ter\u00e1pi\u00e1t!\nAmennyiben mellkasi f\u00e1jdalmat \u00e9rez vagy a stroke t\u00fcnetei jelentkeznek, k\u00e9sleked\u00e9s n\u00e9lk\u00fcl h\u00edvjon ment\u0151t!\nKardiol\u00f3giai Int\u00e9zet\n\n\n"}]