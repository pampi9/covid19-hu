[{"date": "2020-03-13 17:01", "url": "https://koronavirus.gov.hu/cikkek/kiemelten-figyeljunk-az-idosekre", "h1": "Kiemelten figyelj\u00fcnk az id\u0151sekre!", "body": "\nAz id\u0151s emberek koronav\u00edrus-szempontb\u00f3l egy k\u00fcl\u00f6n\u00f6sen vesz\u00e9lyeztetett csoportot jelentenek, figyelmeztet vide\u00f3j\u00e1ban Kov\u00e1cs Zolt\u00e1n \u00e1llamtitk\u00e1r.\n\nAz Eg\u00e9szs\u00e9g\u00fcgyi Vil\u00e1gszervezet vil\u00e1gj\u00e1rv\u00e1nynak min\u0151s\u00edtette a koronav\u00edrus terjed\u00e9s\u00e9t, ez azt jelenti, hogy a vil\u00e1g egyetlen orsz\u00e1ga sem fogja tudni mentes\u00edteni \u00e9s kivonni mag\u00e1t a v\u00edrus hat\u00e1sai al\u00f3l \u2013 fogalmaz Kov\u00e1cs Zolt\u00e1n.\n\n- A vesz\u00e9lyhelyzet kihirdet\u00e9s\u00e9vel \u00e9s korm\u00e1nyrendeletekkel azokat a d\u00f6nt\u00e9seket meghoztuk, amelyeknek c\u00e9lja az emberi \u00e9let v\u00e9delme. Felk\u00e9sz\u00fclt\u00fcnk arra is, hogy tov\u00e1bbi megbeteged\u00e9sek v\u00e1rhat\u00f3k, ahogy az Eur\u00f3p\u00e1ban zajl\u00f3 folyamatok ezt mindenki sz\u00e1m\u00e1ra nyilv\u00e1nval\u00f3v\u00e1 teszik \u2013 h\u00fazta al\u00e1 az \u00e1llamtitk\u00e1r.\n\nHozz\u00e1f\u0171zte: - Minden olyan int\u00e9zked\u00e9s, amit az elm\u00falt napokban hoztunk, azt a c\u00e9lt szolg\u00e1lja, hogy az emberi \u00e9letet, a magyar emberek eg\u00e9szs\u00e9g\u00e9t a lehet\u0151 legnagyobb m\u00e9rt\u00e9kben \u00e9s a legt\u00f6bb eszk\u00f6zzel tudjuk v\u00e9deni \u00e9s tudjuk g\u00e1tolni a v\u00edrus terjed\u00e9s\u00e9t.\nA vesz\u00e9lyeztetettek k\u00f6z\u00f6tt van egy olyan csoport, amelyre k\u00fcl\u00f6n figyelmet kell ford\u00edtanunk, mondta Kov\u00e1cs Zolt\u00e1n. Az id\u0151s emberek a vil\u00e1g \u00f6sszes statisztik\u00e1ja \u00e9s a hazai tapasztalatok alapj\u00e1n k\u00fcl\u00f6n\u00f6sen vesz\u00e9lyeztetett csoportot jelentenek, eml\u00e9keztetett az \u00e1llamtitk\u00e1r.\n\n"}]