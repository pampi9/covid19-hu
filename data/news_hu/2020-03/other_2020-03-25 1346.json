[{"date": "2020-03-25 13:46", "url": "https://koronavirus.gov.hu/cikkek/operativ-torzs-jo-utemben-halad-kiskunhalasi-kontenerkorhaz-epitese", "h1": "Operat\u00edv t\u00f6rzs: j\u00f3 \u00fctemben halad a kiskunhalasi kont\u00e9nerk\u00f3rh\u00e1z \u00e9p\u00edt\u00e9se", "body": "\nJ\u00f3 \u00fctemben halad a kont\u00e9nerk\u00f3rh\u00e1z \u00e9p\u00edt\u00e9se Kiskunhalason, m\u00e1r a l\u00e9legeztet\u00e9shez sz\u00fcks\u00e9ges eszk\u00f6z\u00f6ket is beszerelt\u00e9k - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je szerd\u00e1n online sajt\u00f3t\u00e1j\u00e9koztat\u00f3n.\n\n\nLakatos Tibor ismertette: a korm\u00e1ny \u00fajabb 15 milli\u00e1rd forintot k\u00fcl\u00f6n\u00edtett el beszerz\u00e9sre, \u00edgy az operat\u00edv t\u00f6rzs utas\u00edt\u00e1sa alapj\u00e1n folytat\u00f3dhat a v\u00e9d\u0151eszk\u00f6z\u00f6kkel t\u00f6rt\u00e9n\u0151 ell\u00e1t\u00e1s.\nBesz\u00e1molt arr\u00f3l is, hogy Budapesten, a Hungexpo ter\u00fclet\u00e9n 330 szem\u00e9lyes ideiglenes k\u00f3rh\u00e1zat alak\u00edtottak ki, amely b\u0151v\u00edthet\u0151. Hangs\u00falyozta: ezeket az ideiglenes l\u00e9tes\u00edtm\u00e9nyeket csak akkor fogj\u00e1k haszn\u00e1lni, ha a norm\u00e1l k\u00f3rh\u00e1zi kapacit\u00e1sok nem lenn\u00e9nek elegend\u0151k.\n\nK\u00f6z\u00f6lte: folyamatos a l\u00e9legeztet\u0151g\u00e9pek, az orvosi maszkok \u00e9s speci\u00e1lis v\u00e9d\u0151eszk\u00f6z\u00f6k, valamint a gumikeszty\u0171k beszerz\u00e9se, tov\u00e1bb\u00e1 a magyar gy\u00e1rt\u00e1s beind\u00edt\u00e1s\u00e1val a k\u00f3rh\u00e1zak fert\u0151tlen\u00edt\u0151 eszk\u00f6z\u00f6kkel val\u00f3 ell\u00e1t\u00e1sa sem fog akad\u00e1lyt jelenteni.\nAz operat\u00edv t\u00f6rzs elrendelte az intenz\u00edv oszt\u00e1lyok kapacit\u00e1s\u00e1nak b\u0151v\u00edt\u00e9s\u00e9t, ez folyamatosan zajlik az orsz\u00e1gban - mondta. Hozz\u00e1tette: ahogy be\u00e9rkeznek a l\u00e9legeztet\u0151g\u00e9pek, egyre t\u00f6bb intenz\u00edv \u00e1gyat tudnak biztos\u00edtani. Ebben a munk\u00e1ban a megyei v\u00e9delmi bizotts\u00e1gok ny\u00fajtanak seg\u00edts\u00e9get.\n\nKit\u00e9rt arra is, hogy n\u00e9h\u00e1ny telep\u00fcl\u00e9sen a polg\u00e1rmesterek kij\u00e1r\u00e1si tilalmat rendeltek el, ezekkel az int\u00e9zked\u00e9sekkel kapcsolatban a korm\u00e1nymegb\u00edzottak t\u00f6rv\u00e9nyess\u00e9gi \u00e9szrev\u00e9telt fognak tenni az \u00e9rintett \u00f6nkorm\u00e1nyzatokn\u00e1l.\nJelezte: az operat\u00edv t\u00f6rzs reggeli \u00fcl\u00e9s\u00e9n \u00e1ttekintett\u00e9k azokat a korl\u00e1toz\u00f3 int\u00e9zked\u00e9seket, amelyeket Olaszorsz\u00e1g, Ausztria \u00e9s Magyarorsz\u00e1g vezetett be a v\u00edrus terjed\u00e9s\u00e9nek megakad\u00e1lyoz\u00e1sa, illetve a terjed\u00e9s sebess\u00e9g\u00e9nek cs\u00f6kkent\u00e9se \u00e9rdek\u00e9ben. Elemz\u00e9s\u00fck szerint Ausztri\u00e1ban a helyben elrendelt karant\u00e9nok, valamint a hat\u00e1rellen\u0151rz\u00e9s vissza\u00e1ll\u00edt\u00e1sa, a Magyarorsz\u00e1gra t\u00f6rt\u00e9n\u0151 bel\u00e9ptet\u00e9si szab\u00e1lyok szigor\u00edt\u00e1sa, valamint a hat\u00f3s\u00e1gi h\u00e1zi karant\u00e9n elrendel\u00e9se a fert\u0151z\u00f6tt ter\u00fcletr\u0151l \u00e9rkez\u0151k eset\u00e9ben hat\u00e9kony int\u00e9zked\u00e9ssorozatnak bizonyult. Mindez hozz\u00e1j\u00e1rult ahhoz, hogy \"lass\u00edtsuk a j\u00e1rv\u00e1ny terjed\u00e9s\u00e9t, \u00e9s lehet\u0151s\u00e9get teremtett arra is, hogy felk\u00e9sz\u00fclj\u00fcnk\" a t\u00f6meges megbeteged\u00e9sek id\u0151szak\u00e1ra - mondta Lakatos Tibor.\nT\u00e1j\u00e9koztat\u00e1sa szerint Magyarorsz\u00e1g hat\u00e1r\u00e1tkel\u0151in\u00e9l folyamatos a be- \u00e9s kil\u00e9p\u0151 forgalom, v\u00e1rakoz\u00e1sra R\u00f6szk\u00e9n a bel\u00e9p\u0151 ir\u00e1nyban, Csan\u00e1dpalot\u00e1n a kil\u00e9p\u0151 teherforgalomban \u00e9s szem\u00e9lyforgalomban lehet sz\u00e1m\u00edtani, valamint \u00c1rt\u00e1ndn\u00e1l a ki- \u00e9s bel\u00e9p\u0151 teherforgalomban.\nK\u00e9rd\u00e9sre v\u00e1laszolva Lakatos Tibor elmondta: a hat\u00f3s\u00e1gi h\u00e1zi karant\u00e9nt azokn\u00e1l rendelt\u00e9k el eddig az illet\u00e9kes j\u00e1rv\u00e1ny\u00fcgyi hat\u00f3s\u00e1gok, akik olyan fert\u0151z\u00f6tt ter\u00fcletr\u0151l \u00e9rkeztek vagy olyan kontaktszem\u00e9lyek voltak, akik vesz\u00e9lyeztethett\u00e9k m\u00e1sok eg\u00e9szs\u00e9g\u00e9t. Lesz\u00f6gezte: fert\u0151z\u00f6tt beteget eddig nem helyeztek el hat\u00f3s\u00e1gi h\u00e1zi karant\u00e9nban, \u0151ket eg\u00e9szs\u00e9g\u00fcgyi int\u00e9zm\u00e9nyekben helyezt\u00e9k el. Hozz\u00e1tette: a t\u00f6meges megbeteged\u00e9sek id\u0151szak\u00e1ban, a k\u00e9s\u0151bbiekben ez az int\u00e9zked\u00e9s v\u00e1ltozhat.\nAki hat\u00f3s\u00e1gi h\u00e1zi karant\u00e9nban van \u00e9s megszegi az elk\u00fcl\u00f6n\u00edt\u00e9sre \u00e9s megfigyel\u00e9sre vonatkoz\u00f3 szab\u00e1lyokat, szab\u00e1lys\u00e9rt\u00e9st k\u00f6vet el, vel\u00fck szemben a rend\u0151rs\u00e9g figyelmeztet\u00e9st, helysz\u00edni b\u00edrs\u00e1got alkalmazhat vagy feljelent\u00e9st tehet, de a j\u00e1rv\u00e1ny\u00fcgyi hat\u00f3s\u00e1gok is b\u00edrs\u00e1got szabhatnak ki r\u00e1juk. A rend\u0151rs\u00e9g \u00e1ltal alkalmazott szankci\u00f3kr\u00f3l elmondta: k\u00e9t embert figyelmeztettek, 26 emberrel szemben szabtak ki helysz\u00edni b\u00edrs\u00e1got 31 500 \u00e9s 50 000 forint k\u00f6z\u00f6tti \u00f6sszegben. Szab\u00e1lys\u00e9rt\u00e9si feljelent\u00e9st 157 f\u0151vel szemben tettek, ezek az elj\u00e1r\u00e1sok folyamatban vannak \u00e9s a kiszabhat\u00f3 legmagasabb b\u00edrs\u00e1g \u00f6sszege 150 ezer forintig terjed.\nAz \u00fczletek nyitvatart\u00e1si korl\u00e1toz\u00e1s\u00e1nak ellen\u0151rz\u00e9s\u00e9vel \u00f6sszef\u00fcgg\u00e9sben megjegyezte: amennyiben nem tartj\u00e1k be azokat, a maxim\u00e1lisan kiszabhat\u00f3 b\u00edrs\u00e1g 500 ezer forint is lehet.\n\u00a0\n\nMTI 2020. m\u00e1rcius 25.\n\n"}]