[{"date": "2020-03-24 17:45", "url": "https://koronavirus.gov.hu/cikkek/helyi-piacok-nyitva-vannak-de-itt-fontos-az-ovintezkedesek-betartasa", "h1": "A helyi piacok nyitva vannak, de itt is fontos az \u00f3vint\u00e9zked\u00e9sek betart\u00e1sa", "body": "\nA biztons\u00e1gos \u00e9lelmiszer-ell\u00e1t\u00e1sban kulcsszerepe van a helyi piacoknak, ez\u00e9rt azok m\u0171k\u00f6d\u00e9se a koronav\u00edrus-j\u00e1rv\u00e1ny ideje alatt is kiemelten fontos, ugyanakkor az \u00e1rusoknak \u00e9s a v\u00e1s\u00e1rl\u00f3knak is fontos az \u00f3vint\u00e9zked\u00e9sek betart\u00e1sa - mondta el Nagy Istv\u00e1n agr\u00e1rminiszter.\n\nA miniszter az \u00f6nkorm\u00e1nyzatokat arra k\u00e9ri, hogy ne bez\u00e1r\u00e1ssal, hanem a piacok rugalmasabb nyitva tart\u00e1s\u00e1val \u00e9s \u00f3vint\u00e9zked\u00e9sekkel seg\u00edts\u00e9k el\u0151 azt, hogy a v\u00e1s\u00e1rl\u00f3k ne egyid\u0151ben koncentr\u00e1l\u00f3djanak \u00e9s a kiv\u00e1l\u00f3 min\u0151s\u00e9g\u0171 magyar \u00e9lelmiszerek mindenki sz\u00e1m\u00e1ra el\u00e9rhet\u0151k legyenek. A piacokon t\u00f6rt\u00e9n\u0151 kereskedelem mind a termel\u0151k, mind pedig a v\u00e1s\u00e1rl\u00f3k sz\u00e1m\u00e1ra el\u0151ny\u00f6s, hiszen a friss, eg\u00e9szs\u00e9ges hazai \u00e1ru k\u00f6zvetlen\u00fcl jut el a fogyaszt\u00f3khoz - k\u00f6z\u00f6lte a t\u00e1rcavezet\u0151. \u00a0\u00a0\u00a0\u00a0Az agr\u00e1rt\u00e1rca arra biztatja a piacokra j\u00e1r\u00f3 id\u0151seket, hogy most lehet\u0151leg maradjanak otthon, \u00e9s bev\u00e1s\u00e1rl\u00e1saikhoz k\u00e9rj\u00e9k hozz\u00e1tartoz\u00f3ik vagy az \u00f6nkorm\u00e1nyzatok seg\u00edts\u00e9g\u00e9t. Az \u00faj koronav\u00edrus-j\u00e1rv\u00e1ny lass\u00edt\u00e1s\u00e1nak \u00e9rdek\u00e9ben kiemelten fontos, hogy mindenki betartsa az \u00f3vint\u00e9zked\u00e9seket,\u00a0\u00a0ha t\u00fcnetei vannak (p\u00e9ld\u00e1ul l\u00e1zas, k\u00f6h\u00f6g, t\u00fcssz\u00f6g), ne menjen piacra, maradjon otthon \u00e9s ha valaki piacra megy, akkor ott is tartsa a megfelel\u0151 (legal\u00e1bb 2 m\u00e9teres) t\u00e1vols\u00e1got m\u00e1sokt\u00f3l, ker\u00fclje\u00a0\u00a0a szoros \u00e9rintkez\u00e9st, ne fogdossa \u00f6ssze az \u00e1rut, alaposan mosson kezet v\u00e1s\u00e1rl\u00e1s el\u0151tt \u00e9s ut\u00e1n is. \u00a0\u00a0\u00a0\u00a0A piacok kiemelt szerepet j\u00e1tszanak a helyi gazdas\u00e1gok m\u0171k\u00f6d\u00e9s\u00e9ben. Sok ezer magyar termel\u0151 meg\u00e9lhet\u00e9s\u00e9t teszik lehet\u0151v\u00e9 az\u00e1ltal, hogy term\u00e9keik k\u00f6nnyen eljuthatnak a fogyaszt\u00f3khoz, a v\u00e1s\u00e1rl\u00f3k pedig hozz\u00e1juthatnak az egyedi, k\u00e9zm\u0171ves \u00e9lelmiszerekhez. Ne fossz\u00e1k meg ett\u0151l a lehet\u0151s\u00e9gt\u0151l a fogyaszt\u00f3kat - hangs\u00falyozta a miniszter, ink\u00e1bb tegy\u00e9k lehet\u0151v\u00e9 ezt az alternat\u00edv v\u00e1s\u00e1rl\u00e1si lehet\u0151s\u00e9get. \u00a0\u00a0\u00a0\u00a0V\u00e9lem\u00e9nye szerint a koronav\u00edrus-j\u00e1rv\u00e1ny ideje alatt a piacokon t\u00f6rt\u00e9n\u0151 v\u00e1s\u00e1rl\u00e1s nagyobb biztons\u00e1got ny\u00fajt a fogyaszt\u00f3k sz\u00e1m\u00e1ra a z\u00e1rt ter\u0171 bev\u00e1s\u00e1rl\u00f3k\u00f6zpontokn\u00e1l. Hosszabb, gyakoribb \u00e9s a megszokott napokon val\u00f3 nyitva tart\u00e1ssal kell megv\u00e9deni az embereket \u00e9s a termel\u0151ket nem a piacok bez\u00e1r\u00e1s\u00e1val. \u00cdgy a v\u00e1s\u00e1rl\u00f3k elosztva nem d\u00f6mpingszer\u0171en, hanem biztons\u00e1gosabb k\u00f6r\u00fclm\u00e9nyek k\u00f6z\u00f6tt tudnak hozz\u00e1jutni a kiv\u00e1l\u00f3 magyar \u00e9lelmiszerhez - tette hozz\u00e1 Nagy Istv\u00e1n. \u00a0\u00a0\u00a0\u00a0A termel\u0151i piacokat m\u00e9g 2012-ben hozta l\u00e9tre az agr\u00e1rt\u00e1rca, azzal a c\u00e9llal, hogy lehet\u0151s\u00e9get \u00e9s helysz\u00ednt teremtsen a helyi \u0151stermel\u0151i term\u00e9kek \u00e1rus\u00edt\u00e1s\u00e1ra, ezzel meg\u00e9lhet\u00e9st biztos\u00edtva a helyi gazd\u00e1knak, \u00edgy seg\u00edtve a vid\u00e9k fejl\u0151d\u00e9s\u00e9t. A helyi piacok k\u00f6zvetlen\u00fcl n\u00f6velik a bizalmat a termel\u0151k \u00e9s a fogyaszt\u00f3k k\u00f6z\u00f6tt. Ezeken a kereskedelmi helyeken a csoportosul\u00e1sok elker\u00fcl\u00e9s\u00e9re \u00e9s a higi\u00e9ni\u00e1ra is k\u00f6nnyebben oda lehet figyelni, hiszen itt nagyobb terek \u00e1llnak rendelkez\u00e9sre, mint egy bev\u00e1s\u00e1rl\u00f3k\u00f6zpontban. A magyar emberek term\u00e9szetes ig\u00e9nye, hogy minden nap friss, kiv\u00e1l\u00f3 min\u0151s\u00e9g\u0171 \u00e1rut fogyaszthassanak, ami az eg\u00e9szs\u00e9g meg\u0151rz\u00e9se szempontj\u00e1b\u00f3l is fontos. \u00a0\u00a0\u00a0\u00a0A miniszter hangs\u00falyozta, hogy a helyi termel\u0151i piacok sz\u00e1ma 2012 \u00e9s 2019 k\u00f6z\u00f6tt k\u00e9t \u00e9s f\u00e9lszeres\u00e9re emelkedett. A fogyaszt\u00f3i ig\u00e9nyek is al\u00e1t\u00e1masztj\u00e1k a piacok \u00e9s a regisztr\u00e1lt termel\u0151k sz\u00e1m\u00e1nak n\u00f6veked\u00e9s\u00e9t, hiszen lehet\u0151v\u00e9 teszik, hogy az \u00e9lelmiszert \u00e9s a gy\u00fcm\u00f6lcs\u00f6ket helyi forr\u00e1sb\u00f3l meg tudj\u00e1k venni az emberek. Magyarorsz\u00e1gon a piacokon rendszeresen el\u00e9rhet\u0151 \u00e9lelmiszerek eset\u00e9ben a teljes magyar forgalom legal\u00e1bb 10 sz\u00e1zal\u00e9k\u00e1t bonyol\u00edtj\u00e1k le, ez az ar\u00e1ny a vid\u00e9ki t\u00e9rs\u00e9gekben azonban m\u00e9g enn\u00e9l is l\u00e9nyegesen magasabb. \u00a0\u00a0\u00a0\u00a0\nA j\u00e1rv\u00e1ny\u00fcgyi helyzetben t\u00f6rt\u00e9n\u0151 biztons\u00e1gi \u00fczemeltet\u00e9sr\u0151l a N\u00e9bih hivatalos t\u00e1j\u00e9koztat\u00f3t adott ki, ami el\u00e9rhet\u0151 a\u00a0https://portal.nebih.gov.hu/-/tanacsok-koronavirus-jarvany-idejen-a-helyi-termeloi-piacok-vonatkozasaban\u00a0oldalon.\n\n\nMTI 2020. m\u00e1rcius 24.\n\n"}]