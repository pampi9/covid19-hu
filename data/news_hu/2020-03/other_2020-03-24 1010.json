[{"date": "2020-03-24 10:10", "url": "https://koronavirus.gov.hu/cikkek/kormany-felfuggesztette-vegrehajtasokat-es-kilakoltatasokat", "h1": "A korm\u00e1ny felf\u00fcggesztette a v\u00e9grehajt\u00e1sokat \u00e9s a kilakoltat\u00e1sokat", "body": "\nA korm\u00e1ny felf\u00fcggesztette a v\u00e9grehajt\u00e1sokat \u00e9s kilakoltat\u00e1sokat a koronav\u00edrus-j\u00e1rv\u00e1ny miatt kihirdetett vesz\u00e9lyhelyzet idej\u00e9re. Az elj\u00e1r\u00e1sok a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15. napon folytat\u00f3dnak.\n\n\nA Magyar K\u00f6zl\u00f6nyben h\u00e9tf\u0151n kihirdetett korm\u00e1nyrendelet szerint a vesz\u00e9lyhelyzet ideje alatt nem ker\u00fclhet sor v\u00e9grehajt\u00f3i k\u00e9zbes\u00edt\u00e9sre, az iratokat post\u00e1n, illetve elektronikus eszk\u00f6zzel, az elektronikus kapcsolattart\u00e1sra vonatkoz\u00f3 szab\u00e1lyok alapj\u00e1n k\u00e9zbes\u00edtik.\nA szem\u00e9lyes \u00fcgyf\u00e9lfogad\u00e1st a v\u00e9grehajt\u00f3 a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15. napig felf\u00fcggeszti, de addig is rendelkez\u00e9sre \u00e1ll elektronikus eszk\u00f6z \u00fatj\u00e1n, illetve \u00edr\u00e1sban a v\u00e9grehajt\u00f3i iroda bej\u00e1rat\u00e1n\u00e1l elhelyezett z\u00e1rt gy\u0171jt\u0151szekr\u00e9nnyel. Egyedi v\u00e9grehajt\u00e1si \u00fcgyben felvil\u00e1gos\u00edt\u00e1s adhat\u00f3 azonos\u00edt\u00e1sra, valamint a hang- \u00e9s vide\u00f3kapcsolat folyamatos fenntart\u00e1s\u00e1ra alkalmas t\u00e1vk\u00f6zl\u00e9si eszk\u00f6zzel.\nA vesz\u00e9lyhelyzet megsz\u0171n\u00e9s\u00e9ig helysz\u00edni elj\u00e1r\u00e1s, hagyom\u00e1nyos \u00e1rver\u00e9s nem tarthat\u00f3.\nIngatlan ki\u00fcr\u00edt\u00e9se ir\u00e1nt int\u00e9zkedni is csak a vesz\u00e9lyhelyzet megsz\u0171n\u00e9se ut\u00e1n lehet majd ism\u00e9t. Ha a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15. nap november 15. \u00e9s \u00e1prilis 30. k\u00f6z\u00e9 esik, akkor csak az \u00e1prilis 30. ut\u00e1ni 15. napon lehet ezt elkezdeni.\nA v\u00e9grehajt\u00f3 az ad\u00f3s lak\u00f3ingatlan\u00e1nak \u00e1rverez\u00e9se, valamint a lefoglalt g\u00e9pj\u00e1rm\u0171 forgalomb\u00f3l kivon\u00e1sa ir\u00e1nt is csak a vesz\u00e9lyhelyzet megsz\u0171n\u00e9se ut\u00e1n 15 nappal int\u00e9zkedhet.\nA vesz\u00e9lyhelyzet ideje alatt gyermek \u00e1tad\u00e1s\u00e1ra \u00e9s elhelyez\u00e9s\u00e9re vonatkoz\u00f3 b\u00edr\u00f3s\u00e1gi hat\u00e1rozat, j\u00f3v\u00e1hagyott egyezs\u00e9g eset\u00e9n sem hajthat\u00f3 v\u00e9gre int\u00e9zked\u00e9s olyan helyen, amely j\u00e1rv\u00e1ny\u00fcgyi int\u00e9zked\u00e9s hat\u00e1lya alatt \u00e1ll.\nA v\u00e9grehajt\u00e1si elj\u00e1r\u00e1s sor\u00e1n nem s\u00fajthat\u00f3 rendb\u00edrs\u00e1ggal az, aki a j\u00e1rv\u00e1ny\u00fcgyi int\u00e9zked\u00e9sek miatt nem tudott eleget tenni k\u00f6telezetts\u00e9g\u00e9nek.\nA korm\u00e1ny rendelete \u00e9rtelm\u00e9ben h\u00e9tf\u0151t\u0151l sz\u00fcnetelnek az ad\u00f3hat\u00f3s\u00e1g el\u0151tt folyamatban l\u00e9v\u0151 v\u00e9grehajt\u00e1sok, ugyancsak a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15. napig.\nForr\u00e1s: MTI\n\n"}]