[{"date": "2020-03-21 12:12", "url": "https://koronavirus.gov.hu/cikkek/pecsi-tudomanyegyetem-sikerult-meghatarozni-virus-teljes-genetikai-kodjat", "h1": "P\u00e9csi Tudom\u00e1nyegyetem: siker\u00fclt meghat\u00e1rozni a v\u00edrus teljes genetikai k\u00f3dj\u00e1t", "body": "\nSiker\u00fclt meghat\u00e1rozni a koronav\u00edrus teljes genetikai k\u00f3dj\u00e1t, ami fontos a tov\u00e1bbi hazai \u00e9s nemzetk\u00f6zi kutat\u00e1sok el\u0151seg\u00edt\u00e9s\u00e9re - k\u00f6z\u00f6lte a P\u00e9csi Tudom\u00e1nyegyetem.\n\n\nA PTE Szent\u00e1gothai J\u00e1nos Kutat\u00f3k\u00f6zpontj\u00e1nak (SzKK) Jakab Ferenc vezette virol\u00f3giai \u00e9s a Gyenesei Attila vezette bioinformatikai kutat\u00f3csoportj\u00e1nak egy\u00fcttm\u0171k\u00f6d\u00e9s\u00e9ben megval\u00f3sult munka sor\u00e1n k\u00f6zvetlen\u00fcl egy magyar fert\u0151z\u00f6tt beteg garatv\u00e1lad\u00e9k\u00e1nak mint\u00e1j\u00e1t dolgozt\u00e1k fel nemzetk\u00f6zi protokoll alapj\u00e1n, majd hat\u00e1rozt\u00e1k meg a v\u00edrus genetikai k\u00f3dj\u00e1t. A teljes munkafolyamatot Kemenesi G\u00e1bor ir\u00e1ny\u00edt\u00e1s\u00e1val Urb\u00e1n P\u00e9ter, T\u00f3th G\u00e1bor Endre \u00e9s Herczeg R\u00f3bert v\u00e9gezt\u00e9k el.\nJakab Ferenc vezeti azt a minisztereln\u00f6k \u00e1ltal kor\u00e1bban bejelentett akci\u00f3csoportot, amelynek c\u00e9lja a v\u00edrus jobb megismer\u00e9se, fert\u0151z\u00e9si \u00e9s terjed\u00e9si mechanizmus\u00e1nak vizsg\u00e1lata, a lehets\u00e9ges prevenci\u00f3s l\u00e9p\u00e9sek felder\u00edt\u00e9se, valamint a hat\u00e9kony gy\u00f3gyszer \u00e9s gy\u00f3gym\u00f3dok k\u00e9s\u0151bbi kifejleszt\u00e9se. \u0150t id\u00e9zve a k\u00f6zlem\u00e9nyben azt \u00edrt\u00e1k: a genetikai k\u00f3d meghat\u00e1roz\u00e1sa egy\u00e9rtelm\u0171en jelzi, hogy a szakmai \u00f6sszegfog\u00e1sok meghozhatj\u00e1k a v\u00e1rt sikert haz\u00e1nkban is.\n\n"}]