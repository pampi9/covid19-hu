[{"date": "2020-03-31 15:23", "url": "https://koronavirus.gov.hu/cikkek/szoftverfejlesztok-es-fiatal-programozok-segitik-mentok-munkajat", "h1": "Szoftverfejleszt\u0151k \u00e9s fiatal programoz\u00f3k seg\u00edtik a ment\u0151k munk\u00e1j\u00e1t", "body": "\nA koronav\u00edrus elleni k\u00fczdelmet seg\u00edt\u0151, gyors informatikai fejleszt\u00e9seket l\u00e9trehoz\u00f3 egy\u00fcttm\u0171k\u00f6d\u00e9sbe kezdett az Orsz\u00e1gos Ment\u0151szolg\u00e1lat \u00e9s a Codecool programoz\u00f3iskola.\n\nA ment\u0151szolg\u00e1lat az MTI-hez kedden eljuttatott k\u00f6zlem\u00e9ny\u00e9ben azt \u00edrta: az egy\u00fcttm\u0171k\u00f6d\u00e9s keret\u00e9ben a programoz\u00f3iskola\u00a0szoftverfejleszt\u0151i \u00e9s v\u00e9gz\u0151s programoz\u00f3 di\u00e1kjai n\u00e9h\u00e1ny nap alatt bevezethet\u0151, bels\u0151 h\u00e1l\u00f3zaton fut\u00f3, mobil \u00e9s webes c\u00e9lalkalmaz\u00e1sokat fejlesztenek a ment\u0151knek, seg\u00edtve \u0151ket a koronav\u00edrus elleni k\u00fczdelemben.\nAz els\u0151 alkalmaz\u00e1s m\u00e1r elk\u00e9sz\u00fclt, a ment\u0151k m\u00falt h\u00e9t \u00f3ta az orsz\u00e1g \u00f6sszes ment\u0151\u00e1llom\u00e1s\u00e1n az \u00faj applik\u00e1ci\u00f3val k\u00f6vetik a v\u00e9d\u0151eszk\u00f6z\u00f6k mennyis\u00e9g\u00e9nek folyamatos alakul\u00e1s\u00e1t. Az adatok seg\u00edts\u00e9g\u00e9vel a ment\u0151szolg\u00e1lat azonnal reag\u00e1lni tud az eszk\u00f6zk\u00e9szlet v\u00e1ltoz\u00e1s\u00e1ra, felgyors\u00edtva ezzel a reag\u00e1l\u00f3k\u00e9pess\u00e9g\u00e9t.\nNapokon bel\u00fcl elk\u00e9sz\u00fcl egy \u00fajabb applik\u00e1ci\u00f3 is, amely a ment\u0151szolg\u00e1lat 8000 munkat\u00e1rs\u00e1nak aktu\u00e1lis munkav\u00e9gz\u00e9si st\u00e1tusz\u00e1t tudja val\u00f3s id\u0151ben kezelni. Ezzel lehet\u0151v\u00e9 v\u00e1lik, hogy a ment\u0151szolg\u00e1lat vezet\u00e9se nemcsak naponta friss\u00fcl\u0151, hanem percre pontos inform\u00e1ci\u00f3k alapj\u00e1n hozhasson d\u00f6nt\u00e9seket a szem\u00e9lyi \u00e1llom\u00e1ny \u00e1tcsoportos\u00edt\u00e1s\u00e1r\u00f3l.\nA k\u00f6zlem\u00e9ny eml\u00e9keztet arra, hogy a ment\u0151szolg\u00e1lat az elm\u00falt id\u0151szakban megteremtette a modern digit\u00e1lis ment\u0151szolg\u00e1lat m\u0171k\u00f6d\u00e9s\u00e9nek felt\u00e9teleit. Ennek elemei a digit\u00e1lis adatfeldolgoz\u00e1sra \u00e9p\u00fcl\u0151 kapacit\u00e1stervez\u00e9s, az elektronikus szolg\u00e1ltat\u00e1si t\u00e9rhez t\u00f6rt\u00e9n\u0151 csatlakoz\u00e1s, \u00faj t\u00e1blag\u00e9pek beszerz\u00e9se, az elektronikus szolg\u00e1lati lap bevezet\u00e9se, \u00e9s nem utols\u00f3sorban a Sz\u00edvCity \u00e9letment\u0151 k\u00f6z\u00f6ss\u00e9gi applik\u00e1ci\u00f3, valamint az \u00c9letMent\u0151 app elind\u00edt\u00e1sa, mely a seg\u00e9lyh\u00edv\u00e1s megk\u00f6nny\u00edt\u00e9se mellett t\u00f6bb egy\u00e9b hasznos funkci\u00f3t is tartalmaz.\nA digit\u00e1lis megold\u00e1sok alkalmaz\u00e1s\u00e1nak \u00e9s az \u00fajszer\u0171 kommunik\u00e1ci\u00f3s eszk\u00f6z\u00f6knek is k\u00f6sz\u00f6nhet\u0151en az elm\u00falt h\u00e1rom \u00e9vben megdupl\u00e1z\u00f3dott a sikeres \u00fajra\u00e9leszt\u00e9sek sz\u00e1ma Magyarorsz\u00e1gon - k\u00f6z\u00f6lte a ment\u0151szolg\u00e1lat.\n\n\nMTI 2020. m\u00e1rcius 31.\n\n"}]