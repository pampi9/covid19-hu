[{"date": "2020-03-17 13:18", "url": "https://koronavirus.gov.hu/cikkek/mkpk-vasarnaptol-nem-tartanak-nyilvanos-miset-katolikus-templomokban", "h1": "MKPK: vas\u00e1rnapt\u00f3l nem tartanak nyilv\u00e1nos mis\u00e9t a katolikus templomokban", "body": "\nVas\u00e1rnapt\u00f3l nem tartanak nyilv\u00e1nos liturgi\u00e1t a katolikus templomokban a koronav\u00edrus-j\u00e1rv\u00e1ny miatt - k\u00f6z\u00f6lte Magyar Katolikus P\u00fcsp\u00f6ki Konferencia (MKPK) kedden.\n\n\nAzt \u00edrt\u00e1k: a templomok \"mint a lelki felt\u00f6lt\u0151d\u00e9s \u00e9s im\u00e1ds\u00e1g helyei k\u00fcl\u00f6n\u00f6sen is fontosak\", ez\u00e9rt nem z\u00e1rj\u00e1k be azokat, de a nyilv\u00e1nos liturgia vas\u00e1rnapt\u00f3l \"sz\u00fcnetel\". Egyetlen kiv\u00e9tel a temet\u00e9s, \"amelyet egyszer\u0171 form\u00e1ban, r\u00f6viden kell megtartani\". Kit\u00e9rtek arra: az Egyh\u00e1zi T\u00f6rv\u00e9nyk\u00f6nyv el\u0151\u00edr\u00e1sai szerint a megy\u00e9s p\u00fcsp\u00f6k, ha \u00fagy \u00edt\u00e9li meg, felment\u00e9st adhat a vas\u00e1rnapi szentmis\u00e9n val\u00f3 r\u00e9szv\u00e9tel k\u00f6telezetts\u00e9ge al\u00f3l, ezt a felment\u00e9st az MKPK valamennyi egyh\u00e1zmegy\u00e9ben megadja. A papokat a p\u00fcsp\u00f6k\u00f6k test\u00fclete arra k\u00e9ri, hogy tov\u00e1bbra is tartsanak a templomokban vagy k\u00e1poln\u00e1kban szentmis\u00e9ket, \"tan\u00fas\u00e1got t\u00e9ve arr\u00f3l, amit a Katolikus Egyh\u00e1z Katekizmusa is tan\u00edt, hogy az Eucharisztia az Egyh\u00e1z \u00e9let\u00e9nek k\u00f6z\u00e9ppontja\".\nA m\u00e1r felvett misesz\u00e1nd\u00e9kok \u00edgy, \"sine populo m\u00f3don\" (a n\u00e9p r\u00e9szv\u00e9tele n\u00e9lk\u00fcl) elv\u00e9gezhet\u0151k vagy \u00e1thelyezhet\u0151k. \"A h\u00edveket pedig arra b\u00e1tor\u00edtjuk, hogy otthonr\u00f3l kapcsol\u00f3djanak be a szent cselekm\u00e9nybe, ezzel is kifejezve, hogy minden szentmis\u00e9ben az eg\u00e9sz egyh\u00e1z egyes\u00fcl Krisztus \u00e1ldozat\u00e1val\" - fogalmaztak. Hangs\u00falyozt\u00e1k: a jelenlegi kiv\u00e9teles helyzetben is \u00e9rv\u00e9nyesek a Katekizmusban \u00e9s az Egyh\u00e1zi T\u00f6rv\u00e9nyk\u00f6nyvben tal\u00e1lhat\u00f3 el\u0151\u00edr\u00e1sok, amelyek szerint, \"ha valaki sz\u00e1m\u00e1ra s\u00falyos okb\u00f3l lehetetlenn\u00e9 v\u00e1lik az eucharisztikus \u00fcnnepl\u00e9sben val\u00f3 r\u00e9szv\u00e9tel, igen aj\u00e1nlatos, hogy helyette t\u00f6lts\u00f6n kell\u0151 id\u0151t im\u00e1ds\u00e1ggal - a Szent\u00edr\u00e1s olvas\u00e1s\u00e1val, zsolozsma v\u00e9gz\u00e9s\u00e9vel vagy m\u00e1s im\u00e1val - egy\u00e9nileg vagy a csal\u00e1dban\". Hozz\u00e1tett\u00e9k: t\u00f6bb helyr\u0151l online k\u00f6zvet\u00edtik a mis\u00e9ket, \u00e9s a k\u00f6zszolg\u00e1lati telev\u00edzi\u00f3 is k\u00f6zvet\u00edt szentmis\u00e9t vas\u00e1rnap \u00e9s \u00fcnnepnapokon, hogy \"meger\u0151s\u00edt\u00e9st, vigasztal\u00e1st \u00e9s b\u00e1tor\u00edt\u00e1st nyerjenek azok, akik most nem tudnak r\u00e9szt venni a vas\u00e1rnapi szentmis\u00e9n\".\nA k\u00f6zvet\u00edt\u00e9sek rendj\u00e9r\u0151l a katolikus.hu, illetve a www.magyarkurir.hu oldalon tal\u00e1lhat\u00f3 t\u00e1j\u00e9koztat\u00e1s. Felh\u00edvt\u00e1k a figyelmet arra is, hogy a papok \u00e9s a h\u00edvek a betegell\u00e1t\u00e1s, a gy\u00f3ntat\u00e1s \u00e9s a rendk\u00edv\u00fcli \u00e1ldoztat\u00e1s tekintet\u00e9ben mindenben k\u00f6vess\u00e9k az \u00e1llami j\u00e1rv\u00e1ny\u00fcgyi el\u0151\u00edr\u00e1sokat. Hozz\u00e1tett\u00e9k: a rendk\u00edv\u00fcli helyzetre val\u00f3 tekintettel - szint\u00e9n visszavon\u00e1sig, azonnali hat\u00e1llyal - lehet\u0151v\u00e9 teszik az \"\u00e1ltal\u00e1nos feloldoz\u00e1s megad\u00e1s\u00e1t\". Azt is k\u00e9rt\u00e9k, hogy az egyh\u00e1z oktat\u00e1si, szoci\u00e1lis \u00e9s eg\u00e9szs\u00e9g\u00fcgyi int\u00e9zm\u00e9nyeiben mindenben k\u00f6vess\u00e9k az \u00e1llami el\u0151\u00edr\u00e1sokat. A hat\u00f3s\u00e1gokkal mindenben m\u0171k\u00f6djenek egy\u00fctt \u00e9s legyenek figyelemmel az \u00e1ltaluk adott \u00e1ltal\u00e1nos ir\u00e1nyelvekre. A p\u00fcsp\u00f6k\u00f6k a pl\u00e9b\u00e1niai \u00e9s a szerzetesk\u00f6z\u00f6ss\u00e9geket arra b\u00e1tor\u00edtj\u00e1k, hogy - a j\u00e1rv\u00e1ny\u00fcgyi hat\u00f3s\u00e1gok el\u0151\u00edr\u00e1sainak megtart\u00e1sa mellett - szervezz\u00e9k meg a folyamatos im\u00e1t a j\u00e1rv\u00e1ny \u00e9rintettjei\u00e9rt. \u00dagy fogalmaztak: a j\u00e1rv\u00e1ny id\u0151szaka r\u00e1mutat t\u00f6r\u00e9kenys\u00e9g\u00fcnkre \u00e9s arra, hogy a saj\u00e1t \u00e9let\u00fcnkre \u00e9s m\u00e1sok \u00e9let\u00e9re vigy\u00e1znunk kell. Im\u00e1inkkal \u00e9s p\u00e9ld\u00e1nkkal er\u0151s\u00edts\u00fck a bizalmat Istenben \u00e9s egym\u00e1sban. Gyakoroljuk a nagylelk\u0171s\u00e9g er\u00e9ny\u00e9t, \u00e9s ebben a helyzetben k\u00fcl\u00f6n\u00f6sen is figyelj\u00fcnk egym\u00e1sra, f\u0151leg beteg \u00e9s id\u0151s embert\u00e1rsainkra. Id\u0151s paptestv\u00e9reinket tisztelettel k\u00e9rj\u00fck, hogy ebben a helyzetben k\u00fcl\u00f6n\u00f6sen vigy\u00e1zzanak eg\u00e9szs\u00e9g\u00fckre.\n\n"}]