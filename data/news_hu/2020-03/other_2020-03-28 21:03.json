[{"date": "2020-03-28 21:03", "url": "https://koronavirus.gov.hu/cikkek/katonak-segitik-kijarasi-korlatozas-betartasat", "h1": "Katon\u00e1k seg\u00edtik a kij\u00e1r\u00e1si korl\u00e1toz\u00e1s betart\u00e1s\u00e1t", "body": "\nA rend\u0151rs\u00e9ggel egy\u00fcttm\u0171k\u00f6dve a Magyar Honv\u00e9ds\u00e9g Katonai Rend\u00e9szeti K\u00f6zpont katon\u00e1i seg\u00edtik a kij\u00e1r\u00e1si korl\u00e1toz\u00e1s betart\u00e1s\u00e1t 2020. m\u00e1rcius 28-\u00e1n reggel 8 \u00f3r\u00e1t\u00f3l.\n\nA 2020. m\u00e1rcius 28-\u00e1n kihirdetett 71/2020. (III. 27.) sz\u00e1m\u00fa Korm\u00e1nyrendelet alapj\u00e1n kij\u00e1r\u00e1si korl\u00e1toz\u00e1s l\u00e9pett \u00e9letbe Magyarorsz\u00e1g ter\u00fclet\u00e9n. A rendelet 6. szakasza szerint az \u00e9lelmiszer\u00fczletben, drog\u00e9ri\u00e1ban, piacon vagy gy\u00f3gyszert\u00e1rban 9:00 \u00e9s 12:00 \u00f3ra k\u00f6z\u00f6tt \u2013 az ott foglalkoztatottak kiv\u00e9tel\u00e9vel \u2013 kiz\u00e1r\u00f3lag 65. \u00e9let\u00e9v\u00e9t bet\u00f6lt\u00f6tt szem\u00e9ly tart\u00f3zkodhat.\nA katon\u00e1k \u2013 seg\u00edtve \u00e9s t\u00e1mogatva a rend\u0151r\u00f6k munk\u00e1j\u00e1t \u2013 els\u0151k\u00e9nt a piacokon \u00e9s forgalmas k\u00f6zter\u00fcleteken seg\u00edtett\u00e9k az \u00e1llampolg\u00e1rokat \u00e9s felh\u00edvt\u00e1k a figyelm\u00fcket a rendeletben foglaltak betart\u00e1s\u00e1ra.\n\nSzombaton a v\u00e1rosok saj\u00e1toss\u00e1gait is figyelembe v\u00e9ve Budapest, Cegl\u00e9d, Szigetszentmikl\u00f3s, Sz\u00e9kesfeh\u00e9rv\u00e1r, Szolnok, Debrecen, H\u00f3dmez\u0151v\u00e1s\u00e1rhely, Gy\u0151r, Tatab\u00e1nya, Salg\u00f3tarj\u00e1n \u00e9s Kaposv\u00e1r piacain katonai j\u00e1r\u0151r\u00f6k seg\u00edtett\u00e9k a rend\u0151ri \u00e1llom\u00e1nyt, \u00e9s vel\u00fck egy\u00fcttm\u0171k\u00f6dve gondoskodtak arr\u00f3l, hogy az \u00e1llampolg\u00e1rok egyr\u00e9szt megismerj\u00e9k a bevezetett szab\u00e1lyokat, m\u00e1sr\u00e9szt betarts\u00e1k a rendelet r\u00e1juk vonatkoz\u00f3 el\u0151\u00edr\u00e1sait.\nA vesz\u00e9lyhelyzet kihirdet\u00e9se \u00f3ta a Magyar Honv\u00e9ds\u00e9g t\u00f6bb, a rend\u0151rs\u00e9g munk\u00e1j\u00e1t \u00e9s a civil t\u00e1rsadalmat t\u00e1mogat\u00f3 feladatot l\u00e1t el.\nA Magyar Honv\u00e9ds\u00e9g katon\u00e1i 2020. m\u00e1rcius 12-t\u0151l r\u00e9szt vesznek az un. \u201eKorridor\u201d feladatban, ahol az M1, M5 \u00e9s M7 aut\u00f3p\u00e1ly\u00e1k kijel\u00f6lt pihen\u0151helyein statikus \u00e9s mozg\u00f3 j\u00e1r\u0151r\u00f6kkel seg\u00edtik a rend\u0151rs\u00e9g munk\u00e1j\u00e1t. Feladatuk, hogy a Magyarorsz\u00e1gon \u00e1thalad\u00f3 tranzit utaz\u00f3k a sz\u00e1mukra el\u0151\u00edrt \u00fatvonalr\u00f3l ne t\u00e9rjenek le, ezzel is cs\u00f6kkentve a magyar \u00e1llampolg\u00e1rokkal t\u00f6rt\u00e9n\u0151 \u00e9rintkez\u00e9s lehet\u0151s\u00e9g\u00e9t.\nA Bel\u00fcgyminiszt\u00e9rium k\u00e9r\u00e9s\u00e9nek megfelel\u0151en a Magyar Honv\u00e9ds\u00e9g 2020. m\u00e1rcius 12-t\u0151l n\u00f6velte a d\u00e9li hat\u00e1ron szolg\u00e1latot teljes\u00edt\u0151 katon\u00e1k l\u00e9tsz\u00e1m\u00e1t, \u00edgy ezen hat\u00e1rszakasz v\u00e9delm\u00e9t k\u00f6zel 900 katona seg\u00edti.\n\nA m\u00e1rcius 20. \u00f3ta szolg\u00e1latot teljes\u00edt\u0151 jelenl\u00e9tfokoz\u00f3 katonai rend\u00e9sz j\u00e1r\u0151r\u00f6k a 41/2020. (III.11.) Korm\u00e1nyrendeletben enged\u00e9lyezett rendezv\u00e9nyek k\u00f6rnyezet\u00e9ben folytatnak j\u00e1r\u0151r\u00f6z\u00e9st Budapest, Debrecen, Hajd\u00fahadh\u00e1z, Szolnok, H\u00f3dmez\u0151v\u00e1s\u00e1rhely, Szentes, Kecskem\u00e9t, Szeged, Kaposv\u00e1r, Sz\u00e9kesfeh\u00e9rv\u00e1r, Tata, V\u00e1rpalota, Gy\u0151r, P\u00e1pa, Veszpr\u00e9m lakott telep\u00fcl\u00e9sek k\u00f6zter\u00fcletein. Munk\u00e1juk sor\u00e1n t\u00f6rekednek a telep\u00fcl\u00e9s frekvent\u00e1ltabb helyeinek \u00e9s k\u00f6rnyezet\u00e9nek (p\u00e1lyaudvarok, bev\u00e1s\u00e1rl\u00f3 k\u00f6zpontok stb.) ellen\u0151rz\u00e9s\u00e9re, fokozott figyelemmel a COVID-19 elj\u00e1r\u00e1srendben foglaltakra.\nAz Orsz\u00e1gos Rend\u0151r-f\u0151kapit\u00e1nys\u00e1g k\u00e9r\u00e9se alapj\u00e1n a telep\u00edtett hat\u00e1rz\u00e1rak, a hat\u00e1rforgalmi korl\u00e1toz\u00e1si \u00e9s z\u00e1r\u00e1si feladat biztos\u00edt\u00e1s\u00e1ra 2020. m\u00e1rcius 21-t\u0151l a Magyar Honv\u00e9ds\u00e9g meger\u0151s\u00edt\u0151 t\u00e1mogat\u00e1st ny\u00fajt, ez\u00e9rt a szlov\u00e1k \u00e9s osztr\u00e1k hat\u00e1ron is tal\u00e1lkozhatunk katon\u00e1kkal.\nA vesz\u00e9lyhelyzetben jelentkez\u0151 feladatok kapcs\u00e1n a Magyar Honv\u00e9ds\u00e9gnek, a magyar katon\u00e1knak kiemelked\u0151 szerepe van abban, hogy folyamatosan seg\u00edts\u00e9k a magyar embereket ebben a neh\u00e9z helyzetben.\n\nK\u00fcl\u00f6n\u00f6sen fontos ilyenkor az \u00f6sszefog\u00e1s, a t\u00e1rsszervek k\u00f6lcs\u00f6n\u00f6s t\u00e1mogat\u00e1sa, valamint az, hogy a koronav\u00edrus-j\u00e1rv\u00e1ny terjed\u00e9s\u00e9nek megf\u00e9kez\u00e9se \u00e9rdek\u00e9ben bevezetett rendszab\u00e1lyokat mindenki ismerje \u00e9s betartsa. A magyar emberek sz\u00e1m\u00edthatnak arra, hogy a katon\u00e1k megtesznek mindent biztons\u00e1guk szavatol\u00e1sa \u00e9rdek\u00e9ben az \u00e9let minden olyan ter\u00fclet\u00e9n, ahol sz\u00fcks\u00e9g lehet a katonai k\u00e9pess\u00e9gek ig\u00e9nybev\u00e9tel\u00e9re.\n(honvedelem.hu)\n\n"}]