[{"date": "2020-03-26 10:10", "url": "https://koronavirus.gov.hu/cikkek/magyar-kormany-vam-es-afamentesseget-kert-szajmaszkok-lelegeztetogepek-es-egyeb", "h1": "A magyar korm\u00e1ny v\u00e1m- \u00e9s \u00e1famentess\u00e9get k\u00e9rt a sz\u00e1jmaszkok, a l\u00e9legeztet\u0151g\u00e9pek \u00e9s egy\u00e9b v\u00e9d\u0151felszerel\u00e9sek behozatal\u00e1ra", "body": "\nMagyarorsz\u00e1g k\u00e9relmet ny\u00fajtott be az Eur\u00f3pai Bizotts\u00e1ghoz, amelyben a koronav\u00edrus-j\u00e1rv\u00e1ny okozta vesz\u00e9lyhelyzetre tekintettel v\u00e1m- \u00e9s \u00e1fa mentess\u00e9get k\u00e9rt a k\u00fclf\u00f6ldr\u0151l behozott sz\u00e1jmaszkokra, l\u00e9legeztet\u0151g\u00e9pekre \u00e9s egy\u00e9b eg\u00e9szs\u00e9g\u00fcgyi v\u00e9d\u0151felszerel\u00e9sre - t\u00e1j\u00e9koztatta az MTI-t Izer Norbert cs\u00fct\u00f6rt\u00f6k\u00f6n. A mentess\u00e9g nem vonatkozna automatikusan minden eg\u00e9szs\u00e9g\u00fcgyi v\u00e9d\u0151felszerel\u00e9sre, ugyanis csak az ingyenesen sz\u00e9tosztott term\u00e9kek lehetnek k\u00f6ztehermentesek - tette hozz\u00e1 ad\u00f3\u00fcgyek\u00e9rt felel\u0151s \u00e1llamtitk\u00e1r.\n\n\n\u00a0A magyar korm\u00e1ny 2020. m\u00e1rcius 11-\u00e9n hirdette ki a vesz\u00e9lyhelyzetet. Az\u00f3ta sz\u00e1mos megel\u0151z\u0151 int\u00e9zked\u00e9st hozott a koronav\u00edrus terjed\u00e9s\u00e9nek elker\u00fcl\u00e9se, valamint a vil\u00e1gj\u00e1rv\u00e1ny okozta gazdas\u00e1gi hat\u00e1sok enyh\u00edt\u00e9s\u00e9re - eml\u00e9keztetett az \u00e1llamtitk\u00e1r, hozz\u00e1t\u00e9ve, hogy a m\u00e1r meghozott int\u00e9zked\u00e9seket eg\u00e9sz\u00edtette ki a k\u00e9relem beny\u00fajt\u00e1sa. A magyar korm\u00e1ny mindent megtesz annak \u00e9rdek\u00e9ben, hogy eg\u00e9szs\u00e9g\u00fcgyi term\u00e9kek min\u00e9l sz\u00e9lesebb k\u00f6rben \u00e9s lehet\u0151leg k\u00f6zterhek n\u00e9lk\u00fcl ker\u00fcljenek behozatalra - sz\u00f6gezte le Izer Norbert.\nA sz\u00e1jmaszkok ut\u00e1n, ha az nem az Eur\u00f3pai Uni\u00f3b\u00f3l \u00e9rkezik, v\u00e1mot is kell fizetni. A v\u00e1mt\u00e9tel 6,3 sz\u00e1zal\u00e9k vagy 12 sz\u00e1zal\u00e9k, att\u00f3l f\u00fcgg\u0151en, hogy azok milyen anyagb\u00f3l k\u00e9sz\u00fcltek. A v\u00e1mon k\u00edv\u00fcl \u00e1ltal\u00e1nos forgalmi ad\u00f3 is terheli a maszkokat - r\u00e9szletezte az \u00e1llamtitk\u00e1r. A magyar korm\u00e1ny ez\u00e9rt - t\u00f6bb orsz\u00e1ggal egy\u00fctt - az Eur\u00f3pai Bizotts\u00e1ghoz fordult, \u00e9s k\u00e9rte, hogy a k\u00f6ztehert\u0151l mentes\u00edtse a sz\u00e1jmaszkok \u00e9s egy\u00e9b a j\u00e1rv\u00e1ny elh\u00e1r\u00edt\u00e1s\u00e1hoz sz\u00fcks\u00e9ges eg\u00e9szs\u00e9g\u00fcgyi felszerel\u00e9sek karitat\u00edv c\u00e9l\u00fa behozatal\u00e1t. A Bizotts\u00e1g m\u00e1r a h\u00e9ten meghozhatja d\u00f6nt\u00e9s\u00e9t - tette hozz\u00e1.\nNoha \u00f6szt\u00f6n\u00f6zt\u00e9k az eg\u00e9szs\u00e9g\u00fcgyi \u00e9s v\u00e9d\u0151eszk\u00f6z\u00f6k fokozott termel\u00e9s\u00e9t az Eur\u00f3pai Uni\u00f3ban, a termel\u00e9s jelenlegi szintje \u00e9s a megl\u00e9v\u0151 k\u00e9szletek val\u00f3sz\u00edn\u0171leg nem el\u00e9gs\u00e9gesek az Eur\u00f3p\u00e1n bel\u00fcli n\u00f6vekv\u0151 kereslet kiel\u00e9g\u00edt\u00e9s\u00e9hez - mondta el a ma megtett int\u00e9zked\u00e9s h\u00e1tter\u00e9r\u0151l az \u00e1llamtitk\u00e1r.\nHa a Bizotts\u00e1g helyt ad a magyar korm\u00e1ny k\u00e9relm\u00e9nek, akkor az EU-n k\u00edv\u00fclr\u0151l import\u00e1lt sz\u00e1jmaszkok \u00e9s egy\u00e9b eg\u00e9szs\u00e9g\u00fcgyi v\u00e9d\u0151felszerel\u00e9sek v\u00e1m- \u00e9s \u00e1famentesek lenn\u00e9nek. A mentess\u00e9g nem vonatkozna automatikusan minden eg\u00e9szs\u00e9g\u00fcgyi v\u00e9d\u0151felszerel\u00e9sre, ugyanis csak a vesz\u00e9lyhelyzet elh\u00e1r\u00edt\u00e1s\u00e1nak c\u00e9lj\u00e1ra, a karitat\u00edv, illetve az \u00e1llami szervezetek \u00e1ltal behozott, ingyenesen sz\u00e9tosztott eszk\u00f6z\u00f6k lehetnek k\u00f6ztehermentesek - h\u00fazta al\u00e1 Izer Norbert.\nAz \u00e1llamtitk\u00e1r szerint a mellett, hogy nagy ad\u00f3\u00fcgyi k\u00f6nny\u00edt\u00e9st jelentene a v\u00e1m- \u00e9s \u00e1famentess\u00e9g, seg\u00edthetne a COVID-19 elleni k\u00fczdelemben is.\n\u00a0\nForr\u00e1s: MTI\n\n"}]