[{"date": "2020-03-27 14:20", "url": "https://koronavirus.gov.hu/cikkek/fel-kell-lepni-az-elelmiszerek-tularazasaval-szemben", "h1": "Fel kell l\u00e9pni az \u00e9lelmiszerek t\u00fal\u00e1raz\u00e1s\u00e1val szemben", "body": "\nFell\u00e9p\u00e9st \u00e9s ellen\u0151rz\u00e9seket s\u00fcrget az \u00e9lelmiszerek \u00e1r\u00e1nak helyenk\u00e9nti drasztikus emel\u00e9se miatt Nagy Istv\u00e1n agr\u00e1rminiszter.\n\n\nA politikus az Agr\u00e1rminiszt\u00e9rium (AM) p\u00e9nteki k\u00f6zlem\u00e9nye szerint elfogadhatatlannak tartja a dr\u00e1gul\u00e1st, \u00e9s k\u00e9ri a fogyaszt\u00f3v\u00e9delmi szerveket, hogy szigor\u00fabban ellener\u0151zz\u00e9k azokat a piaci szerepl\u0151ket, amelyek tisztess\u00e9gtelen \u00e1rpolitik\u00e1val pr\u00f3b\u00e1lnak meg nyer\u00e9szkedni a kialakult helyzetben.\nA t\u00e1rcavezet\u0151 szerint a koronav\u00edrus-j\u00e1rv\u00e1ny kapcs\u00e1n a p\u00e1nikv\u00e1s\u00e1rl\u00e1s okozhatja az \u00e9lelmiszerek \u00e1r\u00e1nak helyenk\u00e9nt el\u0151fordul\u00f3 drasztikus emel\u00e9s\u00e9t, \u00e1m \u00fagy v\u00e9lte, ezt a piaci folyamatok nem indokolj\u00e1k.\nNagy Istv\u00e1n arra h\u00edvta fel a figyelmet, hogy a magyar mez\u0151gazdas\u00e1g \u00e9s az \u00e9lelmiszeripar 25 milli\u00f3 ember ell\u00e1t\u00e1s\u00e1ra k\u00e9pes. A magyar gazd\u00e1k \u00e9s az \u00e9lelmiszer el\u0151\u00e1ll\u00edt\u00e1sban r\u00e9szt vev\u0151 v\u00e1llalkoz\u00e1sok er\u0151fesz\u00edt\u00e9s\u00e9nek k\u00f6sz\u00f6nhet\u0151en biztons\u00e1gos haz\u00e1nk \u00e9lelmiszer-ell\u00e1t\u00e1sa.\nHozz\u00e1tette, a boltokban az \u00e1rufelt\u00f6lt\u00e9s id\u0151ig\u00e9nyess\u00e9ge miatt az \u00e1tmeneti k\u00e9szlethi\u00e1nyt azt id\u00e9zhette el\u0151, hogy a lakoss\u00e1g a j\u00e1rv\u00e1ny h\u00edr\u00e9re felhalmoz\u00e1sba kezdett. Az ideiglenesen el\u0151fordul\u00f3 \u00fcres polcok csup\u00e1n azt mutatt\u00e1k, hogy az alkalmazottak fizikai er\u0151vel nem gy\u0151zt\u00e9k felt\u00f6lteni azokat. K\u00e9t h\u00e9ttel ezel\u0151tt szombaton h\u00e1romszor annyit v\u00e1s\u00e1roltak az emberek, mint kar\u00e1csonykor szoktak, ennek ellen\u00e9re az ell\u00e1t\u00e1s z\u00f6kken\u0151mentes volt - eml\u00e9keztetett a t\u00e1rcavezet\u0151.\nA miniszter szerint a p\u00e1nikv\u00e1s\u00e1rl\u00e1s okozza, hogy egyes tart\u00f3s\u00edtott term\u00e9kek megrendel\u00e9sein\u00e9l m\u00e1r 15-30 sz\u00e1zal\u00e9kos n\u00f6veked\u00e9s l\u00e1that\u00f3, de el\u0151fordul 50 sz\u00e1zal\u00e9kos is.\nNagy Istv\u00e1n hangs\u00falyozta: nincsen \u00e9lelmiszerhi\u00e1ny, \u00edgy \u00e1ltal\u00e1nos \u00e1rn\u00f6veked\u00e9s a termel\u00e9si \u00e1rak n\u00f6veked\u00e9s\u00e9nek m\u00e9rt\u00e9k\u00e9n t\u00fal egy\u00e1ltal\u00e1n nem indokolt. P\u00e9ldak\u00e9nt eml\u00edtette, hogy a csirke termel\u0151kt\u0151l t\u00f6rt\u00e9n\u0151 felv\u00e1s\u00e1rl\u00e1si \u00e1ra \u00f6sszess\u00e9g\u00e9ben 5-8 sz\u00e1zal\u00e9kkal emelkedett, de ez v\u00e9gterm\u00e9k oldalon a csirkecombn\u00e1l 50-60, a csirkemelln\u00e9l 80-100 forintn\u00e1l nagyobb dr\u00e1gul\u00e1st nem jelenthet. A termel\u0151i \u00e1rak n\u00f6veked\u00e9se m\u00f6g\u00f6tt els\u0151sorban a k\u00fcl\u00f6nb\u00f6z\u0151 k\u00fclf\u00f6ldr\u0151l \u00e9rkez\u0151 takarm\u00e1ny-alapanyagok \u00e9s vitaminok dr\u00e1gul\u00e1sa, valamint az \u00e1llattart\u00f3k k\u00f6r\u00e9ben a koronav\u00edrus-j\u00e1rv\u00e1ny miatt kialakult bizonytalans\u00e1g h\u00faz\u00f3dik meg.\nKifejtette, az alapanyagok t\u00f6bb mint nyolcvan sz\u00e1zal\u00e9k\u00e1t itthon \u00e1ll\u00edtj\u00e1k el\u0151, \u00edgy biztons\u00e1gos a magyar emberek \u00e9lelmiszer-ell\u00e1t\u00e1sa. A t\u00e1rcavezet\u0151 kiemelte, a tapasztalt t\u00fal\u00e1raz\u00e1ssal szemben szigor\u00faan fel kell l\u00e9pni, nem szabad engedni, hogy a jelenlegi j\u00e1rv\u00e1ny\u00fcgyi helyzetben a keresked\u0151k, piaci szerepl\u0151k az embereken nyer\u00e9szkedjenek, ez a magatart\u00e1s ugyanis erk\u00f6lcsileg is elit\u00e9lend\u0151. Nagy Istv\u00e1n azonnali int\u00e9zked\u00e9seket \u00e9s szigor\u00fa fell\u00e9p\u00e9st v\u00e1r el az illet\u00e9kes szervekt\u0151l - k\u00f6z\u00f6lte az AM.\n\u00a0\nForr\u00e1s: MTI\n\n"}]