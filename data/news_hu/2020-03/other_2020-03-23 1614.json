[{"date": "2020-03-23 16:14", "url": "https://koronavirus.gov.hu/cikkek/szijjarto-hosszu-tavu-vedekezesre-kell-berendezkedni", "h1": "Szijj\u00e1rt\u00f3: hossz\u00fa t\u00e1v\u00fa v\u00e9dekez\u00e9sre kell berendezkedni", "body": "\nAz \u00faj t\u00edpus\u00fa koronav\u00edrus-j\u00e1rv\u00e1nnyal kapcsolatban minden uni\u00f3s tag\u00e1llam azonos kih\u00edv\u00e1sokkal n\u00e9z szembe, \u00e9s hossz\u00fa t\u00e1v\u00fa v\u00e9dekez\u00e9sre kell berendezkedni - jelentette ki h\u00e9tf\u0151n budapesti sajt\u00f3t\u00e1j\u00e9koztat\u00f3j\u00e1n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter, miut\u00e1n els\u0151 alkalommal videokonferencia form\u00e1j\u00e1ban tartott\u00e1k meg az uni\u00f3s k\u00fcl\u00fcgyminiszterek tan\u00e1cskoz\u00e1s\u00e1t.\n\nA miniszter elmondta, hogy teljesen legitimek azok a nemzeti int\u00e9zked\u00e9sek, amelyekkel az uni\u00f3s tag\u00e1llamok az \u00e1llamhat\u00e1ron korl\u00e1tozz\u00e1k a bel\u00e9p\u00e9st, de egyet\u00e9rt\u00e9s van abban, hogy az \u00e1ruforgalmat fenn kell tartani, mert az garant\u00e1lja az ell\u00e1t\u00e1s biztons\u00e1g\u00e1t. Megjegyezte, hogy az egyet\u00e9rt\u00e9s dac\u00e1ra t\u00f6bb hat\u00e1ron torl\u00f3d\u00e1s tapasztalhat\u00f3 a kamionforgalomban.\n\"Ennek lek\u00fczd\u00e9s\u00e9re k\u00f6z\u00f6s er\u0151fesz\u00edt\u00e9seket kell tenni\" - hangs\u00falyozta\u00a0Szijj\u00e1rt\u00f3\u00a0P\u00e9ter.\u00a0\nA miniszter arra is kit\u00e9rt, hogy uni\u00f3s koordin\u00e1ci\u00f3ra \"hi\u00e1ba sz\u00e1m\u00edtottunk\" a k\u00fclf\u00f6ld\u00f6n rekedt magyar \u00e1llampolg\u00e1rok hazahozatal\u00e1ban, ezt tag\u00e1llami int\u00e9zked\u00e9sek vagy k\u00e9toldal\u00fa meg\u00e1llapod\u00e1sok alapj\u00e1n siker\u00fclt eddig v\u00e9grehajtani.\nTudatta a miniszter azt is, hogy vas\u00e1rnap 17 \u00f3ra \u00f3ta tov\u00e1bbi 726, k\u00fclf\u00f6ld\u00f6n rekedt magyar \u00e1llampolg\u00e1r tudta elhagyni azt az orsz\u00e1got, ahol a j\u00e1rv\u00e1ny miatti korl\u00e1toz\u00e1sok miatt rekedt.\nSzijj\u00e1rt\u00f3\u00a0P\u00e9ter k\u00f6z\u00f6lte: volt m\u00e1r olyan, hogy m\u00e1s orsz\u00e1gok seg\u00edtettek magyar \u00e1llampolg\u00e1rok hazajuttat\u00e1s\u00e1ban, \u00e9s azt mondta, hogy ilyen v\u00e1rhat\u00f3an lesz is m\u00e9g, \u00e9s Magyarorsz\u00e1g is fog v\u00e1rhat\u00f3an seg\u00edteni m\u00e1s orsz\u00e1gok \u00e1llampolg\u00e1rain. Kiemelte, hogy sok sz\u00e1zezer uni\u00f3s \u00e1llampolg\u00e1r rekedt k\u00fclf\u00f6ld\u00f6n, \u00e9s sok helyen a korl\u00e1toz\u00e1sok miatt a rept\u00e9rre jut\u00e1s is neh\u00e9zs\u00e9gekbe \u00fctk\u00f6zik.\n\n\"A hazat\u00e9r\u00e9seket seg\u00edt\u0151 munkacsoport folyamatosan dolgozik\" - sz\u00f6gezte le\u00a0Szijj\u00e1rt\u00f3\u00a0P\u00e9ter.\nA miniszter besz\u00e1molt arr\u00f3l is, hogy az EU el\u0151tt \u00e1ll\u00f3 k\u00e9t legnagyobb kih\u00edv\u00e1s a migr\u00e1ci\u00f3 \u00e9s a koronav\u00edrus.\n\"Sajnos, \u00fagy t\u0171nik, hogy mindk\u00e9t jelens\u00e9g hossz\u00fa t\u00e1von itt lesz vel\u00fcnk. Mindk\u00e9t kih\u00edv\u00e1ssal szemben hossz\u00fa t\u00e1von kell majd v\u00e9dekezn\u00fcnk az elk\u00f6vetkez\u0151 id\u0151szakban\" - fogalmazott a t\u00e1rcavezet\u0151.\nA miniszter elmondta, hogy EU kor\u00e1bban \u00fajabb f\u00f6ldk\u00f6zi-tengeri m\u0171veletet akart ind\u00edtani a l\u00edbiai fegyverkereskedelem visszaszor\u00edt\u00e1s\u00e1ra, amivel Magyarorsz\u00e1g is elvben egyet\u00e9rt, de csak ha nem v\u00e1lik ment\u0151 m\u0171velett\u00e9, hogy illeg\u00e1lis migr\u00e1nsokat hozzon \u00c9szak-Afrik\u00e1b\u00f3l Eur\u00f3p\u00e1ba.\nSzijj\u00e1rt\u00f3\u00a0P\u00e9ter tudatta, hogy ennek \u00e9rdek\u00e9ben folyamatosan, n\u00e9gyhavonta fel\u00fcl fogj\u00e1k vizsg\u00e1lni a m\u0171velet tev\u00e9kenys\u00e9g\u00e9t, hogy nem v\u00e1lt-e illeg\u00e1lis migr\u00e1nsok behozatal\u00e1nak eszk\u00f6z\u00e9v\u00e9, \u00e9s a m\u0171velet csak az uni\u00f3s tag\u00e1llamok egyhang\u00fa d\u00f6nt\u00e9s\u00e9vel lesz folytathat\u00f3, vagyis Magyarorsz\u00e1gnak is v\u00e9t\u00f3joga lesz.\n\"Ha \u00fagy l\u00e1tjuk, hogy hasonl\u00f3an kor\u00e1bbi eur\u00f3pai misszi\u00f3khoz, itt is a f\u00f6ldk\u00f6zi-tengeri k\u00fcldet\u00e9snek az eredm\u00e9nye \u00fajabb migr\u00e1nsok Eur\u00f3p\u00e1ba \u00e9rkez\u00e9se lesz, akkor azonnal le fogjuk \u00e1ll\u00edtani\" - sz\u00f6gezte le a miniszter.\nA magyar diplom\u00e1cia vezet\u0151je k\u00f6z\u00f6lte, hogy sz\u00f3 volt a g\u00f6r\u00f6g-t\u00f6r\u00f6k hat\u00e1ron kialakult helyzetr\u0151l is. Megjegyezte, hogy aktualiz\u00e1lni kellene a kor\u00e1bbi meg\u00e1llapod\u00e1st, amelyet az EU T\u00f6r\u00f6korsz\u00e1ggal k\u00f6t\u00f6tt, vagy \u00fajat kell k\u00f6tni, hogy Ankara ne tartsa nyitva kapuit az Eur\u00f3pai uni\u00f3 ir\u00e1ny\u00e1ba.\n\"Ha ennek az \u00e1ra egy \u00faj meg\u00e1llapod\u00e1s, h\u00e1t akkor k\u00f6ss\u00fck meg\" - sz\u00f6gezte le\u00a0Szijj\u00e1rt\u00f3\u00a0P\u00e9ter, aki arra is kit\u00e9rt, hogy az EU kor\u00e1bban 6 milli\u00e1rd eur\u00f3t \u00edg\u00e9rt a t\u00f6r\u00f6korsz\u00e1gi menek\u00fclthelyzet kezel\u00e9s\u00e9re.Ebb\u0151l Ankara szerint csak 2,7, Br\u00fcsszel szerint 4,2 milli\u00e1rd eur\u00f3t foly\u00f3s\u00edtottak - tudatta a miniszter, aki szerint ez mindegy is, mert \"egyik sem 6\" milli\u00e1rd, ez\u00e9rt az uni\u00f3 k\u00fcl\u00fcgyi f\u0151k\u00e9pvisel\u0151j\u00e9t\u0151l a helyzet tiszt\u00e1z\u00e1s\u00e1t k\u00e9rte. \u00a0\u00a0\u00a0\u00a0Kiemelte, hogy olcs\u00f3bb most kifizetni a 6 milli\u00e1rd eur\u00f3t, mint annak a k\u00f6lts\u00e9geit, ha a g\u00f6r\u00f6g-t\u00f6r\u00f6k hat\u00e1ron \"\u00e1tszakad a g\u00e1t\".\n\u00a0\"Az illeg\u00e1lis bev\u00e1ndorl\u00e1si hull\u00e1m m\u00e1r nemcsak biztons\u00e1gi vagy kultur\u00e1lis kock\u00e1zatot jelent, hanem nagyon s\u00falyos eg\u00e9szs\u00e9g\u00fcgyi fenyeget\u00e9s is\" - mondta a koronav\u00edrussal \u00f6sszef\u00fcgg\u00e9sben a miniszter.\n\n\n\nMTI 2020. m\u00e1rcius 23.\n\n"}]