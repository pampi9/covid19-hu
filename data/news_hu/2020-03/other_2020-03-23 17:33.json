[{"date": "2020-03-23 17:33", "url": "https://koronavirus.gov.hu/cikkek/felhivas-kulfoldrol-hazaterokhoz-kerjuk-vonuljanak-onkentes-karantenba", "h1": "Felh\u00edv\u00e1s k\u00fclf\u00f6ldr\u0151l hazat\u00e9r\u0151kh\u00f6z! K\u00e9rj\u00fck, vonuljanak \u00f6nk\u00e9ntes karant\u00e9nba!", "body": "\n\u00d6nk\u00e9ntes otthoni karant\u00e9nra k\u00e9rj\u00fck nem csak az id\u0151seket, a di\u00e1kokat, \u00e9s mindenkit, aki teheti, hanem a\u00a0 k\u00fclf\u00f6ldr\u0151l hazat\u00e9r\u0151ket is. A koronav\u00edrus-j\u00e1rv\u00e1ny magyarorsz\u00e1gi terjed\u00e9s\u00e9nek cs\u00f6kkent\u00e9se, a fert\u0151z\u00e9s t\u00f6megess\u00e9 v\u00e1l\u00e1s\u00e1nak lass\u00edt\u00e1sa \u00e9rdek\u00e9ben a Nemzeti N\u00e9peg\u00e9szs\u00e9g\u00fcgyi K\u00f6zpont felh\u00edvja mindazok figyelm\u00e9t, akik az elm\u00falt id\u0151szakban b\u00e1rmely k\u00fclf\u00f6ldi orsz\u00e1gban j\u00e1rtak, hogy vonuljanak \u00f6nk\u00e9ntes h\u00e1zi karant\u00e9nba. Ennek javasolt ideje: jelenleg 14 nap.\n\nAz \u00f6nk\u00e9ntes karant\u00e9n \u2013 mint az elnevez\u00e9s is jelzi \u2013 nem hat\u00f3s\u00e1gi elrendel\u00e9s, hanem k\u00e9r\u00e9s. \u00c1ldozattal j\u00e1r, de felel\u0151s magatart\u00e1sa r\u00e9v\u00e9n \u00d6n is sokat tehet a k\u00f6z\u00f6ss\u00e9g \u00e9s saj\u00e1t v\u00e9delme \u00e9rdek\u00e9ben.\u00a0 Mit jelent az \u00f6nk\u00e9ntes karant\u00e9n?\n\n\u00d6n a saj\u00e1t otthon\u00e1ban tart\u00f3zkodik ( vagy az \u00e1llam \u00e1ltal, vagy egy\u00e9b m\u00f3don biztos\u00edtott sz\u00e1ll\u00e1son) \u00e9s azt a sz\u00fcks\u00e9ges ideig nem hagyja el.\nCsak azokkal az emberekkel \u00e9rintkezik, akik \u00d6nnel egy h\u00e1ztart\u00e1sban \u00e9lnek, vel\u00fck is lehet\u0151leg ritk\u00e1n.\nL\u00e1togat\u00f3kat nem enged be.\nHa rosszul \u00e9rzi mag\u00e1t, l\u00e1z vagy l\u00e9gszomj, k\u00f6h\u00f6g\u00e9s, egy\u00e9b l\u00e9g\u00fati t\u00fcnet jelentkezik, azonnal h\u00edvja orvos\u00e1t (h\u00e1ziorvos\u00e1t vagy a h\u00e1ziorvosi \u00fcgyeletet).\n\nMit kell tennie az otthoni s karant\u00e9n idej\u00e9n?\nHa lehets\u00e9ges:\n\nTart\u00f3zkodjon k\u00fcl\u00f6n szob\u00e1ban vagy helyis\u00e9gben csal\u00e1dtagjait\u00f3l!\nAludjon k\u00fcl\u00f6n h\u00e1l\u00f3szob\u00e1ban!\nIgyekezzen mindig legal\u00e1bb 1,5 m\u00e9ter t\u00e1vols\u00e1got tartani a csal\u00e1dtagokt\u00f3l!\nNe \u00f6lelje, ne puszilja meg szeretteit!\nGondosan \u00fcgyeljen a szem\u00e9lyes higi\u00e9ni\u00e1ra, mosson rendszeresen kezet, alaposan \u00e9s gyakran takar\u00edtson, szell\u0151ztessen!\nA csal\u00e1d minden tagja k\u00fcl\u00f6n\u00edtse el saj\u00e1t ev\u0151eszk\u00f6zeit, amelyeket minden \u00e9tkez\u00e9s ut\u00e1n mosson el!\nA konyh\u00e1t ne csal\u00e1dtagjaival egyszerre haszn\u00e1lja, \u00e9tkezzen t\u0151l\u00fck k\u00fcl\u00f6n id\u0151pontban.\nTartsa a kapcsolatot a rokonokkal \u00e9s bar\u00e1taival telefonon, e-mailben vagy k\u00f6z\u00f6ss\u00e9gi m\u00e9di\u00e1n kereszt\u00fcl.\nV\u00e9gezzen rendszeres testmozg\u00e1st otthon, ami cs\u00f6kkenti a stresszt.\u00a0Ez lehet t\u00e9v\u00e9torna, j\u00f3ga, szobabicikliz\u00e9s.\nKezelje a helyzetet lehet\u0151s\u00e9gk\u00e9nt arra, amire \u00e1ltal\u00e1ban nem sok ideje jut. Ilyen lehet az olvas\u00e1s, rajzol\u00e1s, filmn\u00e9z\u00e9s, elegend\u0151 alv\u00e1s.\n\nB\u0151vebben:\nhttps://koronavirus.gov.hu/sites/default/files/sites/default/files/imce/felhivas_kulfoldrol_hazatero_allampolgarokhoz_0.pdf\nKapcsol\u00f3d\u00f3 cikk:\nhttps://koronavirus.gov.hu/cikkek/enyhe-tunetekkel-otthoni-karantenban-kell-maradni\n\n\u00a0\n\n"}]