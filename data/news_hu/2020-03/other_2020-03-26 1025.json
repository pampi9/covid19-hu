[{"date": "2020-03-26 10:25", "url": "https://koronavirus.gov.hu/cikkek/360-erettsegi-video-az-m5-youtube-csatornajan-igy-keszulj-vizsgakra", "h1": "360 \u00e9retts\u00e9gi vide\u00f3 az M5 YouTube-csatorn\u00e1j\u00e1n - \u00edgy k\u00e9sz\u00fclj a vizsg\u00e1kra!", "body": "\nAz M5 YouTube-csatorn\u00e1j\u00e1n 6 tant\u00e1rgy mintegy 360 vide\u00f3ja t\u00e9m\u00e1kra bontva el\u00e9rhet\u0151, amely seg\u00edts\u00e9get jelenthet a k\u00f6z\u00e9piskolai tan\u00e1roknak a digit\u00e1lis oktat\u00e1sban \u00e9s tanul\u00f3knak az \u00e9retts\u00e9gire val\u00f3 felk\u00e9sz\u00fcl\u00e9sben - k\u00f6z\u00f6lte az MTVA sajt\u00f3oszt\u00e1lya.\n\n\nMint ismert, az M5 oktat\u00e1si s\u00e1vj\u00e1ban h\u00e9tk\u00f6znap 12.30-t\u00f3l els\u0151sorban a k\u00f6z\u00e9piskol\u00e1s koroszt\u00e1lynak sz\u00f3l\u00f3 \u00c9retts\u00e9gi m\u0171sorok kaptak helyet: magyar nyelv \u00e9s irodalom, matematika \u00e9s t\u00f6rt\u00e9nelem naponta, biol\u00f3gia, k\u00e9mia, informatika, fizika \u00e9s f\u00f6ldrajz pedig hetente k\u00e9t-k\u00e9t alkalommal. A koroszt\u00e1ly \u00f6n\u00e1ll\u00f3 tanul\u00e1s\u00e1t seg\u00edtve ezek a tartalmak a M\u00e9diaKlikk mellett t\u00e9mak\u00f6r\u00f6kre lebontva a legnagyobb videomegoszt\u00f3n is el\u00e9rhet\u0151v\u00e9 v\u00e1ltak. Magyar nyelv \u00e9s irodalom, t\u00f6rt\u00e9nelem, matematika, fizika, biol\u00f3gia \u00e9s f\u00f6ldrajz tant\u00e1rgyakb\u00f3l \u00f6sszesen 360 vide\u00f3 hivatott arra, hogy kieg\u00e9sz\u00edtse a digit\u00e1lis oktat\u00e1st, valamint a hat\u00e9kony \u00f6n\u00e1ll\u00f3 tanul\u00e1sra \u00f6szt\u00f6n\u00f6zz\u00f6n az \u00e9retts\u00e9gi vizsg\u00e1k el\u0151tt.\nK\u00f6z\u00f6lt\u00e9k, \u00e9rdemes megn\u00e9zni az ingyenesen el\u00e9rhet\u0151 k\u00edn\u00e1latot, ugyanis az \u00f3r\u00e1kat k\u00f6z\u00e9piskolai tan\u00e1rok tartj\u00e1k valamennyi t\u00e9mak\u00f6rt \u00e9rintve a kor\u00e1bbi \u00e9retts\u00e9gi id\u0151szakokb\u00f3l. Ha bizonytalan vagy a nyelvtan t\u00e9telekben, vagy csak \u00e9rdekel a sz\u00f3noklattan mesters\u00e9ge, a st\u00edlusok, a hangtan, a sz\u00f3fajtan, a nyelv\u00faj\u00edt\u00e1s vagy a magyar nyelv alakul\u00e1sa, akkor kattints a magyar nyelv \u00e9s irodalom lej\u00e1tsz\u00e1si list\u00e1ra, amelyen r\u00e9szenk\u00e9nt 25 percben kaphatsz \u00e1tfog\u00f3 k\u00e9pet az adott t\u00e9mak\u00f6rr\u0151l - \u00edrt\u00e1k.\nA tartalmak seg\u00edthetnek az ism\u00e9tl\u00e9sben, az \u00f6sszegz\u00e9sben, a kieg\u00e9sz\u00edt\u00e9sben, valamint elm\u00e9ly\u00edteni az iskol\u00e1ban megszerzett ismereteket, r\u00e1ad\u00e1sul kevesebb id\u0151 alatt, mint egy negyven\u00f6t perces tan\u00f3ra.\nAz M5 videomegoszt\u00f3 csatorn\u00e1j\u00e1n m\u00e9g t\u00f6bb oktat\u00e1si tartalom el\u00e9rhet\u0151: a k\u00f6z\u00e9piskol\u00e1sok tov\u00e1bbi tant\u00e1rgyakat, a fels\u0151s\u00f6k pedig \u00e9vfolyamra lebontva tal\u00e1lhatnak t\u00e9m\u00e1kat a legt\u00f6bb tant\u00e1rgyhoz. Az \u00e9retts\u00e9gihez kapcsol\u00f3d\u00f3 m\u0171sorok tant\u00e1rgyi t\u00e9mak\u00f6r\u00f6k szerinti youtube-linkes el\u00e9rhet\u0151s\u00e9ge a M\u00e9diaKlikken \u00e9rhet\u0151 el.\n\nAz M5 \u00e9retts\u00e9gi YouTube-csatorn\u00e1ja az al\u00e1bbi linken \u00e9rhet\u0151 el:\u00a0https://www.youtube.com/playlist?list=PLEiwVd6n_Q_38BxQQDqYZE6bdMQAZxbX2\n\nForr\u00e1s: MTI\n\n"}]