[{"date": "2020-03-16 10:27", "url": "https://koronavirus.gov.hu/cikkek/bankszovetseg-fiokok-tobbsege-szokott-modon-mukodik", "h1": "Banksz\u00f6vets\u00e9g: a fi\u00f3kok t\u00f6bbs\u00e9ge a szokott m\u00f3don m\u0171k\u00f6dik", "body": "\nA bankfi\u00f3kok t\u00falnyom\u00f3 t\u00f6bbs\u00e9ge a szokott m\u00f3don m\u0171k\u00f6dik h\u00e9tf\u0151t\u0151l is, az \u00fcgyfelek kiszolg\u00e1l\u00e1sa folyamatos lesz az \u00faj koronav\u00edrus okozta j\u00e1rv\u00e1ny idej\u00e9n - tudatta a Magyar Banksz\u00f6vets\u00e9g az MTI-hez eljuttatott k\u00f6zlem\u00e9ny\u00e9ben.\n\nAzt \u00edrt\u00e1k, hogy a bankrendszer r\u00e9sztvev\u0151i folyamatosan figyelemmel k\u00eds\u00e9rik a fert\u0151z\u00e9sr\u0151l sz\u00f3l\u00f3 inform\u00e1ci\u00f3kat, \u00e9s ezeknek megfelel\u0151en biztos\u00edtj\u00e1k a p\u00e9nz\u00fcgyi szolg\u00e1ltat\u00e1sok zavartalans\u00e1g\u00e1t.\nA magyar bankszektor \u00fagy tervez, hogy a v\u00edrushelyzet kock\u00e1zatait tekintetbe v\u00e9ve nagy sz\u00e1mban legyenek norm\u00e1l \u00fczemmenet szerint nyitva tart\u00f3 fi\u00f3kok. Az esetlegesen z\u00e1rva marad\u00f3 l\u00e9tes\u00edtm\u00e9nyekr\u0151l a bankok honlapjain lehet t\u00e1j\u00e9koz\u00f3dni - tett\u00e9k hozz\u00e1.\n\nA v\u00e1ls\u00e1gkezel\u00e9si int\u00e9zked\u00e9sek r\u00e9szek\u00e9nt el\u0151fordulhat, hogy \"a bankfi\u00f3ki szolg\u00e1ltat\u00e1sok optimaliz\u00e1ci\u00f3ja miatt\" egyes kisebb forgalm\u00fa helyeken sz\u00fcneteltetik a szem\u00e9lyes kiszolg\u00e1l\u00e1st, hogy a munkat\u00e1rsakat a nagyobb hat\u00e9konys\u00e1g\u00fa ter\u00fcletekre \u00e9s egys\u00e9gekbe tudj\u00e1k \u00e1tcsoportos\u00edtani.\nA banki term\u00e9kek \u00e9s szolg\u00e1ltat\u00e1sok elektronikus el\u00e9rhet\u0151s\u00e9g\u00e9t kiemelt figyelemmel biztos\u00edtj\u00e1k a bankszektor tagjai - emelt\u00e9k ki.\nA Magyar Banksz\u00f6vets\u00e9g \u00fagy \u00e9rt\u00e9keli, hogy a bankszektor m\u0171k\u00f6d\u00e9se stabil, \u00e9s ez az \u00e1llapot biztons\u00e1gosan fenntarthat\u00f3.\nAz \u00fcgyfeleket arra k\u00e9rik, hogy v\u00edrusfert\u0151z\u00e9si t\u00fcnetek eset\u00e9n ne menjenek be szem\u00e9lyesen a fi\u00f3kokba. Alkalmazkodjanak ahhoz, ha k\u00f6zeg\u00e9szs\u00e9g\u00fcgyi okokb\u00f3l egyes, nagyobb forgalm\u00fa l\u00e9tes\u00edtm\u00e9nyek egyszerre csak megadott sz\u00e1m\u00fa klienst fogadnak. V\u00e1rakoz\u00e1skor legal\u00e1bb egym\u00e9teres t\u00e1vols\u00e1got tartsanak egym\u00e1st\u00f3l. Az \u00fcgyint\u00e9z\u00e9si id\u0151t a lehet\u0151 legjobban r\u00f6vid\u00edts\u00e9k le, az elektronikus csatorn\u00e1kon elint\u00e9zhet\u0151 teend\u0151ket pedig digit\u00e1lisan rendezz\u00e9k \u2013 sorolt\u00e1k.\nArra biztatt\u00e1k az embereket, hogy vegy\u00e9k ig\u00e9nybe az internet-, mobil-, videobankokat, haszn\u00e1lj\u00e1k az azonnali fizet\u00e9si szolg\u00e1ltat\u00e1st. \u00cdgy ugyanis gyorsan, biztons\u00e1gosan \u00e9s k\u00f6nnyen el tudj\u00e1k int\u00e9zni p\u00e9nz\u00fcgyeiket.\nV\u00e1s\u00e1rl\u00e1skor haszn\u00e1lj\u00e1k bankk\u00e1rty\u00e1ikat, az \u00e9rint\u0151k\u00e1rty\u00e1kat ki sem kell adni a saj\u00e1t k\u00e9zb\u0151l. Ez a megold\u00e1s nem csup\u00e1n praktikus, de higi\u00e9nikus is \u2013 \u00edrt\u00e1k.\nA dolgoz\u00f3k aktu\u00e1lis l\u00e9tsz\u00e1ma \u00e9s az \u00fcgyf\u00e9lt\u00e9rben tart\u00f3zkod\u00f3 kliensek sz\u00e1m\u00e1nak korl\u00e1toz\u00e1sa miatt el\u0151fordulhat, hogy egyes, nagyobb forgalmat bonyol\u00edt\u00f3 fi\u00f3kok el\u0151tt v\u00e1rakozni kell. Ilyen esetben t\u00fcrelmet k\u00e9r a Magyar Banksz\u00f6vets\u00e9g - olvashat\u00f3 a k\u00f6zlem\u00e9nyben.\n\n"}]