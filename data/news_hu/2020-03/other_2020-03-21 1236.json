[{"date": "2020-03-21 12:36", "url": "https://koronavirus.gov.hu/cikkek/nmhh-postara-csak-akkor-menjunk-ha-muszaj", "h1": "NMHH: post\u00e1ra csak akkor menj\u00fcnk, ha musz\u00e1j!", "body": "\nA koronav\u00edrus-j\u00e1rv\u00e1ny a post\u00e1t is terheli, ez\u00e9rt aki teheti, csekkbefizet\u00e9s helyett utaljon, hagyom\u00e1nyos lev\u00e9l helyett \u00edrjon e-mailt, a web\u00e1ruh\u00e1zakat pedig \u00e9rdemes ellen\u0151rizni rendel\u00e9s el\u0151tt \u00e9s haszn\u00e1lni a k\u00fcldem\u00e9nyek nyomon k\u00f6vet\u00e9s\u00e9t - aj\u00e1nlja a postapiacot is fel\u00fcgyel\u0151 Nemzeti M\u00e9dia- \u00e9s H\u00edrk\u00f6zl\u00e9si Hat\u00f3s\u00e1g.\n\nA koronav\u00edrus cseppfert\u0151z\u00e9ssel terjed, de a t\u00e1rgyak \u00e9rint\u00e9s\u00e9nek is van kock\u00e1zata, a j\u00e1rv\u00e1ny ez\u00e9rt a postai szolg\u00e1latokra is hat\u00e1ssal van. Egyetemes postai szolg\u00e1ltat\u00e1snak min\u0151s\u00fcl p\u00e9ld\u00e1ul a hivatalos iratok, a k\u00e9t kilogramm alatti postai k\u00fcldem\u00e9nyek, a h\u00fasz kilogramm alatti csomagok, valamint a vakok \u00edr\u00e1s\u00e1t tartalmaz\u00f3 k\u00fcldem\u00e9nyek felv\u00e9tele \u00e9s k\u00e9zbes\u00edt\u00e9se munkanapokon, illetve az aj\u00e1nlott, a t\u00e9rtivev\u00e9ny, illetve \u00e9rt\u00e9knyilv\u00e1n\u00edt\u00e1s-szolg\u00e1ltat\u00e1s. Az NMHH-nak nincs tudom\u00e1sa a hazai postaforgalom komolyabb lassul\u00e1s\u00e1r\u00f3l, de a nemzetk\u00f6zi forgalomban m\u00e1r vannak fennakad\u00e1sok: a l\u00e9gi k\u00f6zleked\u00e9s ritkult, j\u00e1ratok esnek ki, egyes orsz\u00e1gokba a k\u00fcldem\u00e9nyek nem, vagy csak lassan jutnak el.\nAzt tan\u00e1csolj\u00e1k, hogy az id\u0151sek, kr\u00f3nikus betegs\u00e9ggel k\u00fczd\u0151k egy\u00e1ltal\u00e1n ne menjenek post\u00e1ra, de ha tehetik, a fiatalabbak is halassz\u00e1k el a postai \u00fcgyint\u00e9z\u00e9st. A postai k\u00fcldem\u00e9nyek extr\u00e9m esetben karant\u00e9nba is ker\u00fclhetnek a postai alkalmazottak vagy a c\u00edmzettek eg\u00e9szs\u00e9ge v\u00e9delm\u00e9ben. Lehet\u0151s\u00e9g szerint el\u0151nyben kell r\u00e9szes\u00edteni az elektronikus levelez\u00e9si \u00e9s a kapcsolattart\u00e1si form\u00e1kat a postai \u00fcgyint\u00e9z\u00e9s helyett. A k\u00f6z\u00fczemi sz\u00e1ml\u00e1k kiegyenl\u00edt\u00e9s\u00e9re c\u00e9lszer\u0171 a banki \u00e1tutal\u00e1st v\u00e1lasztani csekkbefizet\u00e9s helyett.\nHa m\u00e9gis sz\u00fcks\u00e9ges, minden postai \u00fcgyet \u00e9rdemes egyetlen alkalommal rendezni a befizetnival\u00f3k \u00f6sszegy\u0171jt\u00e9s\u00e9vel, kihaszn\u00e1lni a csekkbefizet\u0151 automat\u00e1t, a k\u00f6z\u00f6ns\u00e9ges - felb\u00e9lyegzett vagy postak\u00e9sz bor\u00edt\u00e9kban l\u00e9v\u0151 - levelek felad\u00e1s\u00e1ra pedig a kihelyezett postal\u00e1d\u00e1kat. Ha a postahelyre egyn\u00e9l t\u00f6bb \u00fcgyf\u00e9l \u00e9rkezik, akkor a t\u00f6bbiek az \u00e9p\u00fcleten k\u00edv\u00fcl, a szabadban \u00e1lljanak sorba, egy-egy m\u00e9ter t\u00e1vols\u00e1got hagyva egym\u00e1s k\u00f6z\u00f6tt. A k\u00fcldem\u00e9nyek \u00e1tv\u00e9telekor ker\u00fclend\u0151 a k\u00f6zvetlen kontaktus a k\u00e9zbes\u00edt\u0151kkel. Ha m\u00e9gis al\u00e1 kell \u00edrni az \u00e1tv\u00e9telt, a c\u00edmzetteknek c\u00e9lszer\u0171 keszty\u0171t h\u00fazniuk \u00e9s saj\u00e1t tollat haszn\u00e1lniuk.\nCsomagk\u00fcld\u00e9s vagy online rendel\u00e9s el\u0151tt a fogyaszt\u00f3k t\u00e1j\u00e9koz\u00f3djanak a v\u00e1lasztott szolg\u00e1ltat\u00f3n\u00e1l az aktu\u00e1lis felt\u00e9telekr\u0151l, a csomagforgalom ugyanis jellemz\u0151en nem az egyetemes szolg\u00e1ltat\u00e1sban, hanem piaci alap\u00fa szolg\u00e1ltat\u00e1sokon kereszt\u00fcl zajlik, ut\u00f3bbiak pedig szolg\u00e1ltat\u00e1saik m\u0171k\u00f6d\u00e9s\u00e9r\u0151l, azok esetleges korl\u00e1toz\u00e1s\u00e1r\u00f3l, felf\u00fcggeszt\u00e9s\u00e9r\u0151l a hat\u00e1lyos jogszab\u00e1lyi keretek k\u00f6z\u00f6tt szabadon d\u00f6nthetnek.\nA leterhelts\u00e9g miatt el\u0151fordulhatnak hosszabb \u00e1tfut\u00e1si id\u0151k. Olyan web\u00e1ruh\u00e1zb\u00f3l \u00e9rdemes rendelni, ahol \u00fcgyelnek a fert\u0151tlen\u00edt\u00e9sre, \u00e9s a v\u00e1rhat\u00f3 sz\u00e1ll\u00edt\u00e1si id\u0151r\u0151l is adnak inform\u00e1ci\u00f3t. Ha lehets\u00e9ges, a fogyaszt\u00f3k v\u00e1lassz\u00e1k a nyomon k\u00f6vethet\u0151 sz\u00e1ll\u00edt\u00e1si m\u00f3dot, \u00edgy figyelemmel k\u00eds\u00e9rhetik a rendel\u00e9s\u00fck \u00e9rkez\u00e9s\u00e9t mind a csomagk\u00fcld\u0151 c\u00e9g, mind sok esetben a web\u00e1ruh\u00e1z oldal\u00e1n.\nA karant\u00e9nban l\u00e9v\u0151 c\u00edmzetteknek gondoskodniuk kell meghatalmazottr\u00f3l vagy m\u00e1s, helyettes \u00e1tv\u00e9telre jogosult szem\u00e9lyr\u0151l, aki a h\u00e1z kapuj\u00e1ban vagy a lak\u00e1s ajtaja el\u0151tt a k\u00fcldem\u00e9nyt \u00e1t tudja venni, mivel a postai k\u00e9zbes\u00edt\u0151 nem l\u00e9phet be a karant\u00e9n al\u00e1 vont c\u00edmhely ter\u00fclet\u00e9re, \u00e9s nem \u00e9rintkezhet karant\u00e9n al\u00e1 vont szem\u00e9llyel.\n\u00a0\nKapcsol\u00f3d\u00f3 h\u00edr:\u00a0https://koronavirus.gov.hu/cikkek/uj-varakozasi-rend-magyar-postanal\n\n\n"}]