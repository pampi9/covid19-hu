[{"date": "2020-03-27 08:56", "url": "https://koronavirus.gov.hu/cikkek/turk-tanacshoz-fordultunk-es-ket-orszag-mar-segitett", "h1": "A T\u00fcrk Tan\u00e1cshoz fordultunk \u00e9s k\u00e9t orsz\u00e1g m\u00e1r seg\u00edtett is", "body": "\nHossz\u00fa k\u00fczdelemre kell sz\u00e1m\u00edtanunk a koronav\u00edrus ellen: t\u00f6bb ter\u00fcleten is v\u00e9dekezn\u00fcnk kell - \u00edrta Szijj\u00e1rt\u00f3 P\u00e9ter a Facebook-oldal\u00e1n p\u00e9ntek hajnalban megjelent bejegyz\u00e9s\u00e9ben. A k\u00fclgazdas\u00e1gi \u00e9s k\u00fcl\u00fcgyminiszter k\u00f6z\u00f6lte: az eg\u00e9szs\u00e9g\u00fcgyi v\u00e9d\u0151felszerel\u00e9sek biztos\u00edt\u00e1sa \u00e9rdek\u00e9ben Magyarorsz\u00e1g a T\u00fcrk Tan\u00e1cshoz is fordult, \u00e9s k\u00e9t orsz\u00e1gt\u00f3l, T\u00f6r\u00f6korsz\u00e1gt\u00f3l \u00e9s \u00dczbegiszt\u00e1nt\u00f3l m\u00e1r kaptunk is seg\u00edts\u00e9get.\n\n\nAz eg\u00e9szs\u00e9g\u00fcgyi ter\u00fcleten a v\u00e9dekez\u00e9s egyik legfontosabb feladata, hogy legyen el\u00e9g v\u00e9d\u0151felszerel\u00e9s - hangs\u00falyozta a miniszter.\nEml\u00e9keztetett, hogy ennek biztos\u00edt\u00e1sa \u00e9rdek\u00e9ben Magyarorsz\u00e1g nagy mennyis\u00e9gben rendelt eszk\u00f6z\u00f6ket K\u00edn\u00e1b\u00f3l, ahonnan az elk\u00f6vetkezend\u0151 napokban \u00e9s hetekben tucatnyi rep\u00fcl\u0151g\u00e9ppel t\u00f6bb sz\u00e1z tonn\u00e1nyi felszerel\u00e9s fog \u00e9rkezni.\nEmellett az elm\u00falt napokban a T\u00fcrk Tan\u00e1cshoz is fordultunk, \u00e9s azut\u00e1n, hogy a t\u00f6r\u00f6k korm\u00e1ny enged\u00e9lyezte 8 tonna, maszkok alapanyagak\u00e9nt haszn\u00e1latos textil Magyarorsz\u00e1gra sz\u00e1ll\u00edt\u00e1s\u00e1t, ma \u00dczbegiszt\u00e1n felaj\u00e1nl\u00e1sak\u00e9nt \u00e9rkezik \u00f6sszesen 150 ezer v\u00e9d\u0151maszk - tette hozz\u00e1.\n\"Nagyrabecs\u00fcl\u00e9s \u00e9s k\u00f6sz\u00f6net j\u00e1r a t\u00f6r\u00f6k \u00e9s az \u00fczb\u00e9g korm\u00e1nynak a seg\u00edts\u00e9g\u00e9rt: a bajban mutatkozik meg, hogy ki az igaz bar\u00e1t!\" - \u00edrta Szijj\u00e1rt\u00f3 P\u00e9ter.\nA miniszter bejegyz\u00e9s\u00e9hez mell\u00e9kelte Sardor Umurzakov, \u00dczbegiszt\u00e1n minisztereln\u00f6k-helyettes\u00e9nek neki c\u00edmzett level\u00e9t, amelyben azt \u00edrta: \u00dczbegiszt\u00e1n bar\u00e1ti orsz\u00e1gk\u00e9nt \u00e9s a T\u00fcrk Tan\u00e1csban partner tagorsz\u00e1gk\u00e9nt Magyarorsz\u00e1g mellett \u00e1ll ezekben a neh\u00e9z id\u0151kben. Az \u00fczb\u00e9g minisztereln\u00f6k-helyettes t\u00e1mogat\u00e1s\u00e1r\u00f3l biztos\u00edtotta Magyarorsz\u00e1g n\u00e9p\u00e9t, j\u00f3 eg\u00e9szs\u00e9get, \u00f6sszefog\u00e1st \u00e9s b\u00e1tors\u00e1got k\u00edv\u00e1nva.\n\u00a0\nForr\u00e1s: MTI\n\n"}]