[{"date": "2020-03-01 09:39", "url": "https://koronavirus.gov.hu/cikkek/fertozo-spam-levelek", "h1": "Fert\u0151z\u0151 spam levelek", "body": "\nA nemzetk\u00f6zi \u00e9s a hazai k\u00f6zeg\u00e9szs\u00e9g\u00fcgyi szervek elektronikus lev\u00e9lben nem k\u00e9rnek be \u00e9rz\u00e9keny adatokat, \u00e9s nem k\u00e9rik a felhaszn\u00e1l\u00f3 bejelentkez\u00e9si adatainak megv\u00e1ltoztat\u00e1s\u00e1t sem.\n\nFigyelmeztet\u00e9st adott ki a Nemzetbiztons\u00e1gi Szakszolg\u00e1lat Nemzeti Kiberv\u00e9delmi Int\u00e9zet (NBSZ NKI).\u00a0Az NBSZ NKI tapasztal\u00e1sa szerint a koronav\u00edrus 2019. decemberi felbukkan\u00e1sa \u00f3ta olyan \u00faj kiberb\u0171n\u00f6z\u0151i m\u00f3dszer terjed, amely a felhaszn\u00e1l\u00f3k j\u00e1rv\u00e1nnyal kapcsolatos f\u00e9lelm\u00e9t, \u00e9rz\u00e9kenys\u00e9g\u00e9t haszn\u00e1lja ki. A csal\u00f3k a j\u00e1rv\u00e1nyra \u00e9p\u00edtve e-maileken kereszt\u00fcl hal\u00e1sznak adatokat, zsarol\u00f3v\u00edrusokkal t\u00e9vesztik meg a felhaszn\u00e1l\u00f3kat, k\u00e1ros k\u00f3dokat juttatnak eszk\u00f6zeikre.\nEzeknek a leveleknek jellemz\u0151je, hogy valamilyen hamis h\u00edrrel keltenek figyelmet, p\u00e9ld\u00e1ul a v\u00edrus ellenszer\u00e9vel kapcsolatos \u00e1tt\u00f6r\u00e9sr\u0151l, alternat\u00edv gy\u00f3gym\u00f3dr\u00f3l, eg\u00e9szs\u00e9g\u00fcgyi eszk\u00f6z\u00f6k hi\u00e1ny\u00e1r\u00f3l \u00e9s beszerz\u00e9s\u00e9nek lehet\u0151s\u00e9geir\u0151l, fontos biztons\u00e1gi int\u00e9zked\u00e9sekr\u0151l sz\u00e1molnak be, vagy azzal igyekeznek p\u00e1nikot kelteni, hogy a v\u00edrus megjelent egy adott telep\u00fcl\u00e9sen. A levelek k\u00e1ros csatolm\u00e1nyokat vagy k\u00e1ros webhelyekre mutat\u00f3 hivatkoz\u00e1sokat tartalmazhatnak.\nAz elektronikus levelek megt\u00e9veszt\u0151ek is lehetnek, felad\u00f3k\u00e9nt nemzetk\u00f6zi szervezeteket is megjel\u00f6lhetnek, pontosan \u00fagy n\u00e9zhetnek ki, mintha hivatalos forr\u00e1sb\u00f3l sz\u00e1rmazn\u00e1nak.\nA nemzetk\u00f6zi \u00e9s a hazai k\u00f6zeg\u00e9szs\u00e9g\u00fcgyi szervek elektronikus lev\u00e9lben nem k\u00e9rnek be \u00e9rz\u00e9keny adatokat, \u00e9s nem k\u00e9rik a felhaszn\u00e1l\u00f3 bejelentkez\u00e9si adatainak megv\u00e1ltoztat\u00e1s\u00e1t sem.\nAz NBSZ NKI javaslata szerint, ha \u00d6n arra gyanakszik, hogy adathal\u00e1szokt\u00f3l kapott \u00fczenetet, akkor\n\u2022\u00a0\u00a0 \u00a0ne kattintson r\u00e1 az e-mailekben szerepl\u0151 hivatkoz\u00e1sokra\n\u2022\u00a0\u00a0 \u00a0ne nyissa meg, ne t\u00f6ltse le a mell\u00e9kletben szerepl\u0151 f\u00e1jlokat\n\u2022\u00a0\u00a0 \u00a0tartsa naprak\u00e9szen v\u00edrusv\u00e9delmi szoftvereit, telep\u00edtsen biztons\u00e1gi friss\u00edt\u00e9seket, tiltsa le a Microsoft Office makr\u00f3kat\n\u2022\u00a0\u00a0 \u00a0k\u00f6vesse figyelemmel a hivatalos t\u00e1j\u00e9koztat\u00e1si csatorn\u00e1k k\u00f6zl\u00e9seit\n\n\n"}]