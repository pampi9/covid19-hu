[{"date": "2020-03-28 11:43", "url": "https://koronavirus.gov.hu/cikkek/ingyen-utazhatnak-az-egeszsegugyi-dolgozok-helykozi-kozossegi-kozlekedesben", "h1": "Ingyen utazhatnak az eg\u00e9szs\u00e9g\u00fcgyi dolgoz\u00f3k a helyk\u00f6zi k\u00f6z\u00f6ss\u00e9gi k\u00f6zleked\u00e9sben", "body": "\nA j\u00e1rv\u00e1nyhelyzetben mutatott p\u00e9ld\u00e1s helyt\u00e1ll\u00e1suk elismer\u00e9sek\u00e9nt, munk\u00e1juk t\u00e1mogat\u00e1sa \u00e9rdek\u00e9ben minden eg\u00e9szs\u00e9g\u00fcgyi dolgoz\u00f3 korl\u00e1tlan d\u00edjmentes utaz\u00e1sra jogosult a helyk\u00f6zi k\u00f6zforgalm\u00fa k\u00f6zleked\u00e9sben. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) elrendel\u00e9se alapj\u00e1n az ingyenes utaz\u00e1si lehet\u0151s\u00e9g a vesz\u00e9lyhelyzet megsz\u0171n\u00e9s\u00e9ig van \u00e9rv\u00e9nyben. A kij\u00e1r\u00e1s korl\u00e1toz\u00e1s\u00e1val \u00f6sszhangban m\u00f3dosulnak a helyk\u00f6zi k\u00f6zleked\u00e9si szolg\u00e1ltat\u00f3k menetrendjei, a j\u00e1ratok h\u00e9tf\u0151t\u0151l tansz\u00fcneti menetrendben k\u00f6zlekednek.\n\nAz eg\u00e9szs\u00e9g\u00fcgyi dolgoz\u00f3k a M\u00c1V-START, a M\u00c1V-H\u00c9V, a GYSEV, a Vol\u00e1nbusz \u00e9s m\u00e1s helyk\u00f6zi aut\u00f3buszos szolg\u00e1ltat\u00f3k j\u00e1ratait haszn\u00e1lhatj\u00e1k ingyenesen. A korl\u00e1tlan d\u00edjmentes utaz\u00e1si jogosults\u00e1g az eg\u00e9szs\u00e9g\u00fcgyi szolg\u00e1ltat\u00f3 vagy fenntart\u00f3 \u00e1ltal 2019-ben vagy 2020-ban ki\u00e1ll\u00edtott \u201eUtaz\u00e1si utalv\u00e1ny\u201d, a szem\u00e9lyi igazolv\u00e1ny \u00e9s lakc\u00edmk\u00e1rtya egy\u00fcttes felmutat\u00e1s\u00e1val, utaz\u00e1si utalv\u00e1ny hi\u00e1ny\u00e1ban az eg\u00e9szs\u00e9g\u00fcgyi szolg\u00e1ltat\u00f3 vagy fenntart\u00f3 \u00e1ltal ki\u00e1ll\u00edtott igazol\u00e1ssal, vagy az eg\u00e9szs\u00e9g\u00fcgyi szolg\u00e1ltat\u00e1s ny\u00fajt\u00e1s\u00e1ra jogos\u00edt\u00f3 hat\u00f3s\u00e1gi igazolv\u00e1nnyal vehet\u0151 ig\u00e9nybe. Az ITM kor\u00e1bbi rendelkez\u00e9se alapj\u00e1n az utaz\u00e1si kedvezm\u00e9nyre jogos\u00edt\u00f3, 2020. m\u00e1rcius 31. napj\u00e1ig \u00e9rv\u00e9nyben l\u00e9v\u0151 igazolv\u00e1nyok, igazol\u00e1sok \u00e9s utalv\u00e1nyok a vesz\u00e9lyhelyzet megsz\u00fcntet\u00e9s\u00e9t k\u00f6vet\u0151 tizen\u00f6t\u00f6dik napig \u00e9rv\u00e9nyben maradnak.\n\nAz ITM a kij\u00e1r\u00e1si korl\u00e1toz\u00e1shoz igazodva rendk\u00edv\u00fcli menetrendi m\u00f3dos\u00edt\u00e1sok bevezet\u00e9s\u00e9t rendelte el a helyk\u00f6zi szem\u00e9lysz\u00e1ll\u00edt\u00e1sban. 2020. m\u00e1rcius 30.-\u00e1n, h\u00e9tf\u0151n \u00fczemkezdett\u0151l minden j\u00e1rat h\u00e9tk\u00f6znapokon tansz\u00fcnetes menetrendre \u00e1ll \u00e1t a balatoni t\u00f6bbletj\u00e1ratok n\u00e9lk\u00fcl, h\u00e9tv\u00e9g\u00e9n pedig h\u00e9tv\u00e9gi k\u00f6zleked\u00e9si rend szerint k\u00f6zlekedik. A M\u00c1V-START p\u00f3tl\u00e1s n\u00e9lk\u00fcl lemondja azokat a nemzetk\u00f6zi vonatokat, amelyek a hat\u00e1rz\u00e1rak miatt jelenleg is csak Magyarorsz\u00e1gon bel\u00fcl k\u00f6zlekednek, de nem szerves r\u00e9szei a belf\u00f6ldi k\u00f6zszolg\u00e1ltat\u00e1si rendszernek. A Vol\u00e1nbusz le\u00e1ll\u00edtja a kiz\u00e1r\u00f3lag t\u00e1vols\u00e1gi utaz\u00e1si ig\u00e9nyeket szolg\u00e1l\u00f3 orsz\u00e1gos aut\u00f3buszj\u00e1ratai k\u00f6z\u00fcl azokat, amelyekn\u00e9l az eljut\u00e1si lehet\u0151s\u00e9gek vas\u00fattal megfelel\u0151en biztos\u00edtottak. A f\u0151v\u00e1rosi agglomer\u00e1ci\u00f3s j\u00e1ratok eset\u00e9ben a BKK hasonl\u00f3 int\u00e9zked\u00e9s\u00e9vel \u00f6sszhangban 2020. \u00e1prilis 1-j\u00e9n, szerd\u00e1n \u00fczemkezdett\u0151l szombati menetrendet vezetnek be. A kij\u00e1r\u00e1si korl\u00e1toz\u00e1s\u00a0szab\u00e1lyai szerint a m\u00e1sik embert\u0151l lehet\u0151s\u00e9g szerint legal\u00e1bb m\u00e1sf\u00e9l m\u00e9ter t\u00e1vols\u00e1got kell tartani a t\u00f6megk\u00f6zleked\u00e9sben is. Az el\u0151\u00edr\u00e1s betarthat\u00f3s\u00e1ga \u00e9rdek\u00e9ben a helyk\u00f6zi j\u00e1rm\u0171vek \u00fcl\u0151helyeinek kihaszn\u00e1lts\u00e1ga nem haladhatja meg a 30 sz\u00e1zal\u00e9kot.\nA Vol\u00e1nbusz a k\u00f6zleked\u0151k \u00e9s munkav\u00e1llal\u00f3i v\u00e9delm\u00e9nek \u00e9rdek\u00e9ben megsz\u00fcntette az aut\u00f3buszvezet\u0151k \u00e9s az utasok k\u00f6z\u00f6tti \u00e9rintkez\u00e9seket, bevezette a mobil menetjegy v\u00e1s\u00e1rl\u00e1st. A k\u00f6z\u00fati k\u00f6z\u00f6ss\u00e9gi k\u00f6zleked\u00e9si szolg\u00e1ltat\u00f3 tov\u00e1bb keresi \u00e9s folyamatosan fejleszti a k\u00e9szp\u00e9nz- \u00e9s \u00e9rint\u00e9smentes fizet\u00e9si megold\u00e1sokat. Az \u00fajabb korszer\u0171 eszk\u00f6z\u00f6k alkalmaz\u00e1sa el\u0151k\u00e9sz\u00fcletben van, bevezet\u00e9s\u00fck n\u00e9h\u00e1ny h\u00e9ten bel\u00fcl v\u00e1rhat\u00f3, mik\u00f6zben az \u00e1prilisi b\u00e9rletv\u00e1s\u00e1rl\u00e1si id\u0151szak m\u00e1r a j\u00f6v\u0151 h\u00e9t elej\u00e9n megkezd\u0151dne. Ez\u00e9rt az ITM az aut\u00f3buszos t\u00e1rsas\u00e1g kezdem\u00e9nyez\u00e9s\u00e9t t\u00e1mogatva j\u00f3v\u00e1hagyta a Vol\u00e1nbusz j\u00e1rataira sz\u00f3l\u00f3 m\u00e1rcius havi b\u00e9rletek \u00e9rv\u00e9nyess\u00e9g\u00e9nek meghosszabb\u00edt\u00e1s\u00e1t 2020. \u00e1prilis 15-\u00e9ig.\nAz eg\u00e9szs\u00e9g\u00fcgyi dolgoz\u00f3k ingyenes utaz\u00e1si lehet\u0151s\u00e9g\u00e9r\u0151l, a menetrendi \u00e9s egy\u00e9b v\u00e1ltoz\u00e1sokr\u00f3l a szolg\u00e1ltat\u00f3k saj\u00e1t csatorn\u00e1ikon r\u00e9szletesen t\u00e1j\u00e9koztatj\u00e1k utasaikat.\nForr\u00e1s: ITM\n\n"}]