[{"date": "2020-03-27 20:08", "url": "https://koronavirus.gov.hu/cikkek/szijjarto-ket-kulonrepulogep-megy-az-eszak-amerikaban-rekedt-magyarokert-jovo-heten", "h1": " Szijj\u00e1rt\u00f3: k\u00e9t k\u00fcl\u00f6nrep\u00fcl\u0151g\u00e9p megy az \u00c9szak-Amerik\u00e1ban rekedt magyarok\u00e9rt a j\u00f6v\u0151 h\u00e9ten", "body": "\nK\u00e9t k\u00fcl\u00f6nrep\u00fcl\u0151g\u00e9p megy az \u00c9szak-Amerik\u00e1ban rekedt magyarok\u00e9rt a j\u00f6v\u0151 h\u00e9ten - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9ntek este a k\u00f6z\u00f6ss\u00e9gi oldal\u00e1n. Szijj\u00e1rt\u00f3 P\u00e9ter azt k\u00e9rte, aki szeretne a k\u00fcl\u00f6nrep\u00fcl\u0151kkel hazat\u00e9rni Magyarorsz\u00e1gra, regisztr\u00e1ljon a k\u00fclk\u00e9pviseletekn\u00e9l.\n\nA miniszter felid\u00e9zte: m\u00e9g mindig t\u00f6bb sz\u00e1z magyar van \u00c9szak-Amerik\u00e1ban, dac\u00e1ra annak, hogy az elm\u00falt \u00f6t napban a k\u00fclk\u00e9pviseletek seg\u00edts\u00e9g\u00e9vel 667-en haza tudtak t\u00e9rni.\nTekintettel az Egyes\u00fclt \u00c1llamokban \u00e9s Kanad\u00e1ban rekedt magyarok nagy sz\u00e1m\u00e1ra, \u00e9s arra, hogy gyakorlatilag nem lehet menetrend szerinti l\u00e9gi j\u00e1rattal haza t\u00e9rni, \u00fagy d\u00f6nt\u00f6ttek, k\u00e9t ment\u0151j\u00e1ratot, k\u00e9t k\u00fcl\u00f6n rep\u00fcl\u0151g\u00e9pet ind\u00edtanak \u00c9szak-Amerik\u00e1ba a j\u00f6v\u0151 h\u00e9ten - jelentette be a miniszter.\nHozz\u00e1tette: a WizzAir k\u00e9t rep\u00fcl\u0151g\u00e9pe Chicag\u00f3b\u00f3l, Los Angelesb\u0151l, New Yorkb\u00f3l \u00e9s Miamib\u00f3l fogja \"\u00f6sszeszedni \u00e9s hazahozni\" az ott rekedt magyarokat. A t\u00e1rca vezet\u0151je jelezte: egy kanadai v\u00e1rosban is le fognak sz\u00e1llni.\n\nHozz\u00e1tette: \u00f6sszesen 460 hely van a k\u00e9t rep\u00fcl\u0151n, ezt kiz\u00e1r\u00f3lag magyar \u00e1llampolg\u00e1roknak tartj\u00e1k fenn.\nA miniszter azt k\u00e9rte, aki szeretne hazaj\u00f6nni, regisztr\u00e1ljon a k\u00fclk\u00e9pviseleteken.\nSzijj\u00e1rt\u00f3 P\u00e9ter hangs\u00falyozta: nem az Egyes\u00fclt \u00c1llamokban vagy Kanad\u00e1ban \u00e9l\u0151 magyarokat akarnak hazahozni, hanem azokat a Magyarorsz\u00e1gon \u00e9l\u0151ket, akik utazni voltak \u00c9szak-Amerik\u00e1ban.\n\n\nMTI 2020. m\u00e1rcius 27., \n\n"}]