[{"date": "2020-03-19 16:31", "url": "https://koronavirus.gov.hu/cikkek/mnb-bankok-szamara-fontos-az-ugyfelek-fizetokepessegenek-megorzese", "h1": "MNB: a bankok sz\u00e1m\u00e1ra is fontos az \u00fcgyfelek fizet\u0151k\u00e9pess\u00e9g\u00e9nek meg\u0151rz\u00e9se", "body": "\nA koronav\u00edrus negat\u00edvan \u00e9rinti a gazdas\u00e1gi szerepl\u0151ket, kedvez\u0151tlen\u00fcl befoly\u00e1solja a lakoss\u00e1gi \u00e9s v\u00e1llalati \u00fcgyfelek hitelt\u00f6rleszt\u00e9si k\u00e9pess\u00e9g\u00e9t. Ugyanakkor a bankok sz\u00e1m\u00e1ra is fontos, hogy a re\u00e1lgazdas\u00e1gban megjelen\u0151 likvidit\u00e1si probl\u00e9m\u00e1k \u00e1thidal\u00e1sa r\u00e9v\u00e9n az \u00fcgyfelek meg\u0151rizhess\u00e9k fizet\u00e9si k\u00e9pess\u00e9g\u00fcket - \u00e1llap\u00edtotta meg a Magyar Nemzeti Bank, amely \u00fcdv\u00f6z\u00f6lte a korm\u00e1ny el\u0151z\u0151 nap meghozott d\u00f6nt\u00e9s\u00e9t.\n\nOrb\u00e1n Viktor minisztereln\u00f6k szerd\u00e1n jelentette be, hogy az \u00e9v v\u00e9g\u00e9ig felf\u00fcggesztik a mag\u00e1nszem\u00e9lyek \u00e9s v\u00e1llalkoz\u00e1sok eddig megk\u00f6t\u00f6tt hiteleinek t\u0151ke- \u00e9s kamatfizet\u00e9si k\u00f6telezetts\u00e9g\u00e9t. Az \u00e1tmeneti fizet\u00e9si k\u00f6nny\u00edt\u00e9sek ir\u00e1ny\u00e1ba tett korm\u00e1nyzati l\u00e9p\u00e9sek a lakoss\u00e1gi \u00e9s v\u00e1llalati \u00fcgyfelek v\u00e9delm\u00e9t szolg\u00e1lj\u00e1k. Kulcsfontoss\u00e1g\u00fa, hogy a jelenlegi vesz\u00e9lyhelyzetben az \u00e1tmeneti likvidit\u00e1si neh\u00e9zs\u00e9gek ne okozzanak tart\u00f3s \u00e9s elm\u00e9ly\u00fcl\u0151 gazdas\u00e1gi probl\u00e9m\u00e1kat. A t\u00f6rleszt\u00e9si morat\u00f3rium, azaz a fizet\u00e9si halad\u00e9k egy el\u0151vigy\u00e1zatoss\u00e1gi \u00e1tstruktur\u00e1l\u00e1s, amely seg\u00edt megoldani az ad\u00f3sok \u00e1tmeneti neh\u00e9zs\u00e9geit - \u00e9rtelmezte a t\u00f6rleszt\u00e9si morat\u00f3rium meghirdet\u00e9s\u00e9t az MNB. A jegybank kiemeli: az ad\u00f3ss\u00e1gszolg\u00e1lat al\u00f3l az int\u00e9zked\u00e9s \u00f6sszess\u00e9g\u00e9ben nem mentes\u00edt, a morat\u00f3rium lej\u00e1rt\u00e1val a meg nem fizetett t\u00f6rleszt\u0151r\u00e9szleteket az \u00fcgyfeleknek teljes\u00edteni\u00fck kell. Mivel pedig az \u00e1tmeneti int\u00e9zked\u00e9sek v\u00e9g\u00e9vel az \u00fcgyfelek az elmaradt ad\u00f3ss\u00e1gszolg\u00e1latot is kifizetik, a morat\u00f3rium nem gyakorol l\u00e9nyegi negat\u00edv hat\u00e1st a p\u00e9nz\u00fcgyi int\u00e9zm\u00e9nyek j\u00f6vedelmez\u0151s\u00e9g\u00e9re \u00e9s t\u0151kehelyzet\u00e9re. A t\u00f6rleszt\u00e9sek k\u00e9s\u0151bbre tol\u00e1sa befoly\u00e1solja ugyan a bankrendszer m\u0171k\u00f6d\u00e9s\u00e9t, az MNB sz\u00e1m\u00e1ra ugyanakkor kiemelt fontoss\u00e1g\u00fa, hogy minden esetben biztos\u00edtsa a szektor m\u0171k\u00f6d\u00e9s\u00e9hez sz\u00fcks\u00e9ges likvidit\u00e1st, \u00e9s ezzel t\u00e1mogassa a p\u00e9nz\u00fcgyi stabilit\u00e1s fenntart\u00e1s\u00e1t - z\u00e1rta k\u00f6zlem\u00e9ny\u00e9t az MNB jelezve, hogy k\u00e9sz bet\u00f6lteni saj\u00e1t szerep\u00e9t is a rendk\u00edv\u00fcli helyzetben.\n\nMTI\n\n"}]