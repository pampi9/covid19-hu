[{"date": "2020-03-24 09:09", "url": "https://koronavirus.gov.hu/cikkek/lelegeztetogepeket-hozott-kinabol-erkezett-ujabb-repulogep", "h1": "L\u00e9legeztet\u0151g\u00e9peket is hozott a K\u00edn\u00e1b\u00f3l \u00e9rkezett \u00fajabb rep\u00fcl\u0151g\u00e9p", "body": "\nK\u00f6zel 70 tonn\u00e1nyi orvosi eszk\u00f6zt \u00e9s eg\u00e9szs\u00e9g\u00fcgyi v\u00e9d\u0151felszerel\u00e9st sz\u00e1ll\u00edtott Budapestre a 2020. m\u00e1rcius 24-\u00e9n, a kora reggeli \u00f3r\u00e1kban meg\u00e9rkezett j\u00e1rat. Az Innov\u00e1ci\u00f3s \u00e9s Technol\u00f3giai Miniszt\u00e9rium \u00e9s a Semmelweis Egyetem k\u00f6z\u00f6s beszerz\u00e9s\u00e9nek r\u00e9sz\u00e9t k\u00e9pez\u0151 \u00fajabb sz\u00e1ll\u00edtm\u00e1ny a t\u00f6bb mint 3 milli\u00f3 sz\u00e1jmaszk mellett 86 l\u00e9legeztet\u0151g\u00e9pet is tartalmaz.\n\n\nA Suparna l\u00e9git\u00e1rsas\u00e1g charterj\u00e1rata h\u00e1rom napos, a h\u00e9tv\u00e9g\u00e9re is kiterjed\u0151 el\u0151k\u00e9sz\u00edt\u00e9s ut\u00e1n helyi id\u0151 szerint h\u00e9tf\u0151n d\u00e9lut\u00e1n sz\u00e1llt fel Sencsenb\u0151l. A Boeing 747-es\u00a0 \u00f3ri\u00e1sg\u00e9pet Orb\u00e1n Viktor minisztereln\u00f6k, Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter, Merkely B\u00e9la, a Semmelweis Egyetem rektora \u00e9s Duan Jielong, a K\u00ednai N\u00e9pk\u00f6zt\u00e1rsas\u00e1g budapesti nagyk\u00f6vete fogadta a Budapest Liszt Ferenc Nemzetk\u00f6zi Rep\u00fcl\u0151t\u00e9ren. A teljesen megrakodott rep\u00fcl\u0151g\u00e9p egyebek mellett 86 l\u00e9legeztet\u0151g\u00e9pet, 100 ezer v\u00e9d\u0151ruh\u00e1t, 100 ezer p\u00e1r keszty\u0171t, 100 ezer tesztet \u00e9s t\u00f6bb, mint 3 milli\u00f3 orvosi maszkot hozott Magyarorsz\u00e1gra.\nAz eszk\u00f6z\u00f6k beszerz\u00e9s\u00e9t az Innov\u00e1ci\u00f3s \u00e9s Technol\u00f3giai Miniszt\u00e9rium megb\u00edz\u00e1sa alapj\u00e1n a Semmelweis Egyetem bonyol\u00edtotta le, gyors lesz\u00e1ll\u00edt\u00e1sukat a magyar \u00e9s k\u00ednai szervezetek, hat\u00f3s\u00e1gok \u00e9s v\u00e1llalatok szoros egy\u00fcttm\u0171k\u00f6d\u00e9se tette lehet\u0151v\u00e9. A l\u00e9tfontoss\u00e1g\u00fa term\u00e9keket hazai eg\u00e9szs\u00e9g\u00fcgyi int\u00e9zm\u00e9nyek haszn\u00e1lhatj\u00e1k fel az orvosok, \u00e1pol\u00f3k v\u00e9delm\u00e9re, az ell\u00e1t\u00e1sra szorul\u00f3 betegek kezel\u00e9s\u00e9re.\nA korm\u00e1ny mindent megtesz az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges k\u00e9szletek n\u00f6vel\u00e9s\u00e9\u00e9rt. A k\u00f6zelj\u00f6v\u0151ben \u00fajabb, orvosi eszk\u00f6z\u00f6ket \u00e9s v\u00e9d\u0151felszerel\u00e9seket tartalmaz\u00f3 sz\u00e1ll\u00edtm\u00e1ny \u00e9rkezik K\u00edn\u00e1b\u00f3l Magyarorsz\u00e1gra.\n\u00a0\nForr\u00e1s: ITM\n\n\n"}]