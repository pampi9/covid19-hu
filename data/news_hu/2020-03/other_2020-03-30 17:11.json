[{"date": "2020-03-30 17:11", "url": "https://koronavirus.gov.hu/cikkek/az-m5-oktatasi-tartalmaval-igyekszik-segiteni-az-otthon-tanulo-diakokat", "h1": "Az M5 oktat\u00e1si tartalm\u00e1val igyekszik seg\u00edteni az otthon tanul\u00f3 di\u00e1kokat. ", "body": "\nA Bibli\u00e1r\u00f3l, Szent L\u00e1szl\u00f3 politik\u00e1j\u00e1r\u00f3l \u00e9s a f\u0151nevekr\u0151l is sz\u00f3 lesz az M5 keddi oktat\u00e1si s\u00e1vj\u00e1ban - k\u00f6z\u00f6lte az MTVA sajt\u00f3oszt\u00e1lya. Az M5 kultur\u00e1lis csatorna oktat\u00e1si tartalm\u00e1val igyekszik seg\u00edteni az otthon tanul\u00f3 di\u00e1kokat. A fels\u0151s \u00e9s az \u00e9retts\u00e9gi el\u0151tt \u00e1ll\u00f3 tanul\u00f3k mellett m\u00e1r az 1-4. oszt\u00e1lyosoknak is k\u00f6zvet\u00edt oktat\u00e1si m\u0171sort h\u00e9tk\u00f6znaponk\u00e9nt Als\u00f3s - Sulikalandok c\u00edmmel. Az egyetemist\u00e1k sem maradnak program n\u00e9lk\u00fcl, nekik a Mindenki Akad\u00e9mi\u00e1ja c\u00edm\u0171 m\u0171sort aj\u00e1nlj\u00e1k - tett\u00e9k hozz\u00e1.\n\nIsmertett\u00e9k, hogy kedd reggel 8 \u00f3rakor kezd\u0151dik az Als\u00f3s - Sulikalandok, amely ez\u00fattal a 3-4. oszt\u00e1lyosoknak sz\u00f3l. A harmadikosok a f\u0151nevekkel, azon bel\u00fcl a k\u00f6znevekkel \u00e9s a tulajdonnevekkel ismerkedhetnek meg, a negyedikesek pedig a helyes\u00edr\u00e1s vil\u00e1g\u00e1ban kalandozhatnak.\nA Fels\u0151s c\u00edm\u0171 m\u0171sor 8.30-t\u00f3l els\u0151sorban a 7-8. \u00e9vfolyamos di\u00e1koknak k\u00e9sz\u00fclt. F\u00f6ldrajzzal kezd\u0151dik, Ausztr\u00e1li\u00e1r\u00f3l lesz sz\u00f3, majd magyar irodalom k\u00f6vetkezik, Radn\u00f3ti Mikl\u00f3s T\u00e9tova \u00f3d\u00e1j\u00e1nak t\u00f6rt\u00e9net\u00e9t ismerhetik meg a hetedikesek. Ezut\u00e1n a szint\u00e9n 7. oszt\u00e1lyos t\u00f6rt\u00e9nelem t\u00e9m\u00e1ja az 1929-es nagy gazdas\u00e1gi vil\u00e1gv\u00e1ls\u00e1g lesz, amelynek k\u00f6vetkezm\u00e9nyeir\u0151l Varga Szabolcs t\u00f6rt\u00e9n\u00e9sz besz\u00e9l a n\u00e9z\u0151knek. Majd matematika k\u00f6vetkezik, a nyolcadikosok a racion\u00e1lis sz\u00e1mokr\u00f3l tudhatnak meg t\u00f6bbet. M\u0171v\u00e9szetb\u0151l a hetedikesek Sasv\u00e1ri J\u00e1nos fot\u00f3s seg\u00edts\u00e9g\u00e9vel megismerkedhetnek a portr\u00e9k\u00e9sz\u00edt\u00e9s alapjaival, majd nyolcadikos irodalom k\u00f6vetkezik, William Shakespeare angol dr\u00e1ma\u00edr\u00f3val a f\u0151szerepben - \u00edrt\u00e1k.\n\nHozz\u00e1tett\u00e9k: 11.30-t\u00f3l a megszokott m\u00f3don nyelvtanul\u00e1s lesz, j\u00f6n a Sz\u00f3lalj meg angolul dupla r\u00e9szekkel, majd a Sz\u00f3lalj meg franci\u00e1ul.\n\u00c9retts\u00e9gi m\u0171soruk 12.30-kor irodalommal kezd\u0151dik, amelynek t\u00e9m\u00e1ja a Biblia lesz. \u00d6sszehasonl\u00edtanak k\u00fcl\u00f6nb\u00f6z\u0151 felekezet\u0171 templomokat, belel\u00e1tnak a bibliaford\u00edt\u00e1sokba, \u00e9s bemutatj\u00e1k a Biblia f\u0151 r\u00e9szeit is. Matematik\u00e1b\u00f3l seg\u00edtenek megk\u00fcl\u00f6nb\u00f6ztetni a n\u00e9gysz\u00f6gek fajt\u00e1it: a trap\u00e9z, a paralelogramma, a t\u00e9glalap, a deltoid \u00e9s a rombusz is ter\u00edt\u00e9kre ker\u00fcl. Ezut\u00e1n k\u00e9mia k\u00f6vetkezik, ahol k\u00e9miai v\u00e1ltoz\u00e1sokat, m\u00e1s n\u00e9ven k\u00e9miai reakci\u00f3kat csoportos\u00edtanak t\u00f6bbf\u00e9lek\u00e9ppen. F\u00f6ldrajzb\u00f3l az Eur\u00f3pai Uni\u00f3val foglalkoznak, t\u00f6rt\u00e9nelemb\u0151l pedig Szent L\u00e1szl\u00f3 \u00e9s K\u00f6nyves K\u00e1lm\u00e1n politik\u00e1ja lesz a t\u00e9ma - tudatt\u00e1k.\nA Mindenki Akad\u00e9mi\u00e1ja \u00e9jf\u00e9lt\u0151l l\u00e1that\u00f3, a keddi m\u0171sor az evol\u00faci\u00f3 egy izgalmas jelens\u00e9g\u00e9vel, a megszalad\u00e1ssal foglalkozik. Hogy biztosan senki ne maradjon le r\u00f3la, szerd\u00e1n reggel 7.30-t\u00f3l megism\u00e9tlik az el\u0151z\u0151 napi ad\u00e1st - olvashat\u00f3 a k\u00f6zlem\u00e9nyben.\n\n\nMTI 2020. m\u00e1rcius 30.\n\n"}]