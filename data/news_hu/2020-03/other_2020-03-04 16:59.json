[{"date": "2020-03-04 16:59", "url": "https://koronavirus.gov.hu/cikkek/orban-bajban-egyuttmukodik-v4", "h1": "Orb\u00e1n: a bajban is egy\u00fcttm\u0171k\u00f6dik a V4", "body": "\nA visegr\u00e1di orsz\u00e1gok nemcsak a j\u00f3ban tudnak egy\u00fcttm\u0171k\u00f6dni, hanem a bajban is - mondta Orb\u00e1n Viktor minisztereln\u00f6k szerd\u00e1n Pr\u00e1g\u00e1ban, sajt\u00f3t\u00e1j\u00e9koztat\u00f3n.\n\nCsehorsz\u00e1g, Lengyelorsz\u00e1g, Magyarorsz\u00e1g \u00e9s Szlov\u00e1kia korm\u00e1nyf\u0151i egyebek mellett a koronav\u00edrus-helyzetr\u0151l egyeztettek cs\u00facstal\u00e1lkoz\u00f3jukon. Orb\u00e1n Viktor kiemelte: j\u00f3 d\u00f6nt\u00e9s volt \u00f6sszeh\u00edvni a tal\u00e1lkoz\u00f3t, mert a v\u00edrus beker\u00fclt a V4 ter\u00fclet\u00e9re, bek\u00f6sz\u00f6nt\u00f6tt a k\u00f6z\u00e9p-eur\u00f3pai val\u00f3s\u00e1gba. Tudtuk, hogy ez el\u0151bb-ut\u00f3bb bek\u00f6vetkezik - tette hozz\u00e1. K\u00f6z\u00f6lte: ugyan Magyarorsz\u00e1gon m\u00e9g nem der\u00edtettek fel fert\u0151z\u00e9st, de \"nem ringathatjuk magunkat abba az ill\u00fazi\u00f3ba, hogy Magyarorsz\u00e1g ebb\u0151l ki tud maradni\". Nek\u00fcnk is szembe kell n\u00e9zni a t\u00e9nyleges fert\u0151z\u00e9s vesz\u00e9ly\u00e9vel, azzal hogy a v\u00edrus megjelenik ott is, ahol m\u00e9g nincs - mondta.\nOrb\u00e1n Viktor k\u00f6z\u00f6lte: \u00e1ttekintett\u00e9k a vesz\u00e9lyeket, az \u00f3vint\u00e9zked\u00e9seket, \u00e9s \u00f6sszehangolt\u00e1k a korm\u00e1nyok tev\u00e9kenys\u00e9g\u00e9t. Elmondta: a korm\u00e1nyf\u0151k k\u00e9t vesz\u00e9lyt, egy n\u00e9peg\u00e9szs\u00e9g\u00fcgyit \u00e9s egy gazdas\u00e1git \u00e1llap\u00edtottak meg. Most a n\u00e9peg\u00e9szs\u00e9g\u00fcgyi vesz\u00e9llyel foglalkoztunk, mert \"az ember fontosabb, mint a gazdas\u00e1g \u00e9s a p\u00e9nz\" - jelentette ki a minisztereln\u00f6k.\nK\u00f6z\u00f6lte: elmondta visegr\u00e1di koll\u00e9g\u00e1inak, hogy mik\u00e9nt \u00e1ll a helyzet, milyen l\u00e9p\u00e9seket tettek Magyarorsz\u00e1gon. Van egy nemzetk\u00f6zileg akkredit\u00e1lt laborunk, \u00e9s n\u00e9h\u00e1ny \u00f3r\u00e1n bel\u00fcl k\u00e9pesek vagyunk meg\u00e1llap\u00edtani a fert\u0151z\u00e9st, a hat\u00e1r\u00e1tkel\u0151helyeket pedig ellen\u0151rizz\u00fck - mondta Orb\u00e1n Viktor.\nA korm\u00e1nyf\u0151 k\u00f6z\u00f6lte: van k\u00fcl\u00f6nbs\u00e9g a visegr\u00e1di orsz\u00e1gok karakter\u00e9ben, a Magyarorsz\u00e1gt\u00f3l \u00e9szakra fekv\u0151 orsz\u00e1gokban fegyelmezettebbek az emberek, mint mi a magyarok. \u00a0\"Most csak azt tudom mondani a magyaroknak, hogy csak semmi lazas\u00e1g\", mert azon m\u00falik minden, hogy el\u00e9g fegyelmezettek lesz\u00fcnk-e - fogalmazott. Orb\u00e1n Viktor azt mondta: l\u00e1thatta, hogy a h\u00e1rom minisztereln\u00f6k haz\u00e1j\u00e1ban milyen fegyelmezetten zajlik a felk\u00e9sz\u00fcl\u00e9s, \"ebb\u0151l sokat fogunk tanulni\", \u00e9s ha kell, t\u00e1maszkodni is fogunk a seg\u00edts\u00e9g\u00fckre.\n\n"}]