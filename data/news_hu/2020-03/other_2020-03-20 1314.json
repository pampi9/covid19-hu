[{"date": "2020-03-20 13:14", "url": "https://koronavirus.gov.hu/cikkek/kasza-tibor-most-kell-az-osszefogas-maradjon-mindenki-otthon", "h1": "Kasza Tibor: most kell az \u00f6sszefog\u00e1s, maradjon mindenki otthon", "body": "\n\u00d6sszefog\u00e1sra h\u00edvott fel \u00e9s kiemelten az id\u0151seket otthonmarad\u00e1sra k\u00e9rte a koronav\u00edrus-j\u00e1rv\u00e1ny miatt Kasza Tibor \u00e9nekes, aki ezzel kapcsolatos vide\u00f3j\u00e1t p\u00e9nteken a Facebook-oldal\u00e1n tette k\u00f6zz\u00e9.\n\n\nKasza Tibor elmondta, t\u00f6bb mint egy hete van otthon csal\u00e1dj\u00e1val \u00f6nk\u00e9ntes h\u00e1zi karant\u00e9nban. Nem az\u00e9rt maradtak otthon, mert b\u00e1rmi bajuk van, hanem mert felfogt\u00e1k, \"ez az orsz\u00e1g \u00e9rdeke\" - tette hozz\u00e1.\nMint mondta: pr\u00f3b\u00e1lnak mindent megtenni, \u00e9s mindek\u00f6zben f\u00e1jdalmas azt l\u00e1tni, hogy t\u00f6megek \"korz\u00f3znak\" a pl\u00e1z\u00e1kban, a fiatalok \"v\u00edrusbulikat\" tartanak, mondv\u00e1n, \u0151k kev\u00e9ss\u00e9 vesz\u00e9lyeztetett koroszt\u00e1ly. Ennek kapcs\u00e1n felh\u00edvta a figyelmet arra, hogy \u0151k felel\u0151ss\u00e9ggel tartoznak sz\u00fcleik\u00e9rt, csal\u00e1djuk\u00e9rt is.\nKasza Tibor kiemelte: a legf\u00e1j\u00f3bb, hogy a legvesz\u00e9lyeztetettebb koroszt\u00e1ly, az id\u0151sek t\u00f6mege van kint az utc\u00e1kon. Arra k\u00e9rte \u0151ket, hogy ezt ne tegy\u00e9k, mert ezzel semmibe veszik az orsz\u00e1g t\u00f6bbi r\u00e9sz\u00e9nek igyekezet\u00e9t. M\u00e1sr\u00e9szt extra terhet r\u00f3nak t\u00f6bbek k\u00f6z\u00f6tt az eg\u00e9szs\u00e9g\u00fcgyben dolgoz\u00f3kra, rend\u0151r\u00f6kre.\n\"Most kell az \u00f6sszefog\u00e1s, tartsuk be az utas\u00edt\u00e1sokat, maradjunk otthon!\" - mondta Kasza Tibor.\nForr\u00e1s: MTI\n\n\n"}]