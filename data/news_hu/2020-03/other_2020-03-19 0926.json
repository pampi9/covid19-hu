[{"date": "2020-03-19 09:26", "url": "https://koronavirus.gov.hu/cikkek/csutortok-reggel-jelennek-meg-az-erintett-vallalatoknal-honvedelmi-iranyito-csoportok", "h1": "Cs\u00fct\u00f6rt\u00f6k reggel jelennek meg az \u00e9rintett v\u00e1llalatokn\u00e1l a honv\u00e9delmi ir\u00e1ny\u00edt\u00f3 csoportok", "body": "\nCs\u00fct\u00f6rt\u00f6k reggel jelennek meg az \u00e9rintett v\u00e1llalatokn\u00e1l a honv\u00e9delmi ir\u00e1ny\u00edt\u00f3 csoportok - jelentette be a honv\u00e9delmi miniszter, a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben l\u00e9trehozott, l\u00e9tfontoss\u00e1g\u00fa magyar v\u00e1llalatok biztons\u00e1g\u00e1\u00e9rt felel\u0151s akci\u00f3csoport vezet\u0151je az M1 aktu\u00e1lis csatorn\u00e1n szerda este. Benk\u0151 Tibor arr\u00f3l is besz\u00e9lt, hogy p\u00e9ntek reggelt\u0151l katon\u00e1k is lesznek az utc\u00e1kon.\n\nBenk\u0151 Tibor elmondta: n\u00e9h\u00e1ny sz\u00e1z olyan magyar v\u00e1llalat van, amely k\u00fcl\u00f6nleges jogrendben olyan infrastrukt\u00far\u00e1t k\u00e9pvisel, ahol a Magyar Honv\u00e9ds\u00e9gnek szerepe lehet. Feladatuk, hogy a l\u00e9tfontoss\u00e1g\u00fa magyar v\u00e1llalatok \u00fczemel\u00e9s\u00e9t, biztons\u00e1g\u00e1t el\u0151seg\u00edts\u00e9k. P\u00e9ldak\u00e9nt eml\u00edtette az energetikai, a t\u00e1vk\u00f6zl\u00e9si, a k\u00f6zleked\u00e9si \u00e9s az eg\u00e9szs\u00e9g\u00fcgyi szektort.\nK\u00e9rd\u00e9sre v\u00e1laszolva azt mondta, mivel az infokommunik\u00e1ci\u00f3 fenntart\u00e1sa is feladataik k\u00f6z\u00e9 tartozik, a M\u00e9diaszolg\u00e1ltat\u00e1s-t\u00e1mogat\u00f3 \u00e9s Vagyonkezel\u0151 Alap is \u00e9rintett lehet. Elmondta, eddig 140 v\u00e1llalatot v\u00e1lasztottak ki, de mint megjegyezte: enn\u00e9l j\u00f3val t\u00f6bb van, amelynek az orsz\u00e1g biztons\u00e1gos m\u0171k\u00f6d\u00e9s\u00e9t kell szolg\u00e1lnia.\n\nAz \u00e9rintett v\u00e1llalatokhoz n\u00e9h\u00e1ny tag\u00fa katonai, honv\u00e9delmi ir\u00e1ny\u00edt\u00f3 csoportot k\u00fcldenek ki. Err\u0151l az \u00e9rintett vez\u00e9rigazgat\u00f3knak t\u00e1j\u00e9koztat\u00f3 levelet k\u00fcld\u00f6tt \u2013 k\u00f6z\u00f6lte.\nAzt mondta: az ir\u00e1ny\u00edt\u00f3csoportok - melyben rend\u0151r\u00f6k \u00e9s a katasztr\u00f3fav\u00e9delem munkat\u00e1rsai is lesznek - nyomon k\u00f6vetik \u00e9s koordin\u00e1lj\u00e1k a v\u00e1llalati munk\u00e1t. Tev\u00e9kenys\u00e9g\u00fckr\u0151l rendszeresen jelent\u00e9st adnak a Honv\u00e9delmi Miniszt\u00e9riumban l\u00e9trehozott ir\u00e1ny\u00edt\u00f3csoportnak, amely az orsz\u00e1gos operat\u00edv t\u00f6rzsnek jelent.\nKiemelte: a honv\u00e9delmi ir\u00e1ny\u00edt\u00f3csoportok feladata kett\u0151s: a fizikai biztons\u00e1g \u00e9s a m\u0171k\u00f6d\u0151k\u00e9pess\u00e9g felt\u00e9teleinek biztos\u00edt\u00e1sa.\nA honv\u00e9delmi miniszter azt is bejelentette, hogy p\u00e9ntek reggelt\u0151l nagyobb l\u00e9tsz\u00e1mban jelennek meg a katon\u00e1k az orsz\u00e1gban. Azt mondta: az orsz\u00e1got honv\u00e9delmi szempontb\u00f3l h\u00e9t j\u00e1r\u0151rk\u00f6rzetre osztott\u00e1k, ahol a katon\u00e1k megjelennek. Els\u0151sorban azokon a telep\u00fcl\u00e9seken kell nagyobb katonai jelenl\u00e9tre sz\u00e1m\u00edtani, ahol most is van katonai alakulat \u2013 k\u00f6z\u00f6lte.\nOrb\u00e1n Viktor minisztereln\u00f6k m\u00falt p\u00e9nteken jelentette be, hogy a koronav\u00edrus elleni v\u00e9dekez\u00e9s keret\u00e9ben t\u00edz akci\u00f3csoport \u00e1ll fel, ezek egyike a l\u00e9tfontoss\u00e1g\u00fa v\u00e1llalatok\u00e9rt felel\u0151s akci\u00f3csoport.\nA Benk\u0151 Tibor honv\u00e9delmi miniszter vezette l\u00e9tfontoss\u00e1g\u00fa v\u00e1llalatok m\u0171k\u00f6d\u00e9s\u00e9\u00e9rt felel\u0151s akci\u00f3csoport feladata, hogy azokat a szolg\u00e1ltat\u00f3- \u00e9s gy\u00e1rt\u00f3kapacit\u00e1sokat, k\u00f6zleked\u00e9si, energetikai, gy\u00f3gyszeripari c\u00e9gek munk\u00e1j\u00e1t koordin\u00e1lja, amelyek m\u0171k\u00f6d\u00e9se a rendk\u00edv\u00fcli j\u00e1rv\u00e1nyhelyzetben kiemelten fontos Magyarorsz\u00e1gon.\n\n"}]