[{"date": "2020-03-09 00:24", "url": "https://koronavirus.gov.hu/cikkek/gyorfi-pal-minden-megyeben-es-fovarosban-plusz-kocsikat-allitott-szolgalatba-az-omsz", "h1": "Gy\u0151rfi P\u00e1l: minden megy\u00e9ben \u00e9s a f\u0151v\u00e1rosban is plusz kocsikat \u00e1ll\u00edtott szolg\u00e1latba az OMSZ", "body": "\nMinden megy\u00e9ben \u00e9s a f\u0151v\u00e1rosban is plusz kocsikat \u00e1ll\u00edtott szolg\u00e1latba az Orsz\u00e1gos Ment\u0151szolg\u00e1lat (OMSZ), hogy biztos\u00edts\u00e1k a koronav\u00edrus-fert\u0151z\u00e9s gyan\u00faja miatti k\u00f3rh\u00e1zba sz\u00e1ll\u00edt\u00e1sokat - mondta a szervezet sz\u00f3viv\u0151je az M1 aktu\u00e1lis csatorna vas\u00e1rnap esti m\u0171sor\u00e1ban.\nGy\u0151rfi P\u00e1l kiemelte: az OMSZ t\u00f6rt\u00e9nete sor\u00e1n mindig fel volt k\u00e9sz\u00fclve arra, hogy fert\u0151z\u0151 betegeket l\u00e1sson el, jelenleg is minden ment\u0151aut\u00f3nak tartoz\u00e9ka az ehhez sz\u00fcks\u00e9ges v\u00e9d\u0151felszerel\u00e9s. Hozz\u00e1tette: arra is felk\u00e9sz\u00fcltek, hogy k\u00f3rh\u00e1zba sz\u00e1ll\u00edts\u00e1k azokat az embereket, akikn\u00e9l felmer\u00fcl a koronav\u00edrus-fert\u0151z\u00e9s gyan\u00faja. Ez\u00e9rt minden megy\u00e9ben plusz kocsikat \u00e1ll\u00edtottak szolg\u00e1latba, \u00e9s a f\u0151v\u00e1rosban is t\u00f6bb ilyen aut\u00f3 m\u0171k\u00f6dik - emelte ki.\n\nA sz\u00f3viv\u0151 k\u00f6zrem\u0171k\u00f6d\u00e9s\u00e9vel k\u00e9sz\u00fclt t\u00e1j\u00e9koztat\u00f3 vide\u00f3 kapcs\u00e1n Gy\u0151rfi P\u00e1l a higi\u00e9n\u00e9s szab\u00e1lyok betart\u00e1s\u00e1nak fontoss\u00e1g\u00e1ra h\u00edvta fel a figyelmet, amelyek nemcsak a koronav\u00edrus, hanem az influenza \u00e9s a n\u00e1tha ellen is haszn\u00e1latosak. Hangs\u00falyozta: Magyarorsz\u00e1gon 250 \u00e9ves m\u00faltra visszatekint\u0151 k\u00f6zeg\u00e9szs\u00e9g\u00fcgyi \u00e9s j\u00e1rv\u00e1ny\u00fcgyi szervezet dolgozik, van egy koordin\u00e1ltan m\u0171k\u00f6d\u0151 magyar eg\u00e9szs\u00e9g\u00fcgyi h\u00e1l\u00f3zat \u00e9s van egy er\u0151s korm\u00e1nyzati sz\u00e1nd\u00e9k a biztons\u00e1g garant\u00e1l\u00e1s\u00e1ra.\n\nAzt tan\u00e1csolta: k\u00f6vess\u00e9k az operat\u00edv t\u00f6rzs mindennapos inform\u00e1ci\u00f3it, minden naprak\u00e9sz h\u00edr el\u00e9rhet\u0151 a\u00a0koronavirus.gov.hu\u00a0oldalon.\n"}]