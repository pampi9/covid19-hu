[{"date": "2020-03-15 17:35", "url": "https://koronavirus.gov.hu/cikkek/kormanyablakok-szemelyesen-csak-szukseg-eseten-es-csak-idopontfoglalassal-de-inkabb", "h1": "Korm\u00e1nyablakok - Szem\u00e9lyesen csak sz\u00fcks\u00e9g eset\u00e9n \u00e9s csak id\u0151pontfoglal\u00e1ssal, de ink\u00e1bb interneten int\u00e9zz\u00e9k az \u00fcgyeket!", "body": "\nA korm\u00e1nyablakokban \u00e9s okm\u00e1nyirod\u00e1kban is korl\u00e1toz\u00e1sokat vezet be a koronav\u00edrus-fert\u0151z\u00e9s terjed\u00e9s\u00e9nek m\u00e9rs\u00e9kl\u00e9se \u00e9rdek\u00e9ben Budapest F\u0151v\u00e1ros Korm\u00e1nyhivatala. Az int\u00e9zked\u00e9sek c\u00e9lja, hogy az \u00fcgyf\u00e9lterekben a lehet\u0151 legkevesebb szem\u00e9ly tart\u00f3zkodjon egyszerre. Az \u00fcgyf\u00e9lszolg\u00e1latokon t\u00f6rt\u00e9n\u0151 szem\u00e9lyes megjelen\u00e9s elker\u00fcl\u00e9s\u00e9vel a megbeteged\u00e9s kock\u00e1zata \u00e9s a j\u00e1rv\u00e1ny tov\u00e1bbi terjed\u00e9se m\u00e9rs\u00e9kelhet\u0151.\n\nAz operat\u00edv t\u00f6rzs arra k\u00e9ri a korm\u00e1nyablakok, okm\u00e1nyirod\u00e1k \u00fcgyfeleit, hogy lehet\u0151s\u00e9g szerint id\u0151pontfoglal\u00e1ssal menjenek \u00fcgyet int\u00e9zni, e n\u00e9lk\u00fcl csak rendk\u00edv\u00fcl indokolt esetben keress\u00e9k fel szem\u00e9lyesen a korm\u00e1nyablakokat. A korm\u00e1nyablakok h\u00e9tf\u0151n nyitj\u00e1k meg az \u00faj foglalhat\u00f3 id\u0151pontokat, ezzel p\u00e1rhuzamosan kevesebb olyan \u00fcgyfelet tudnak majd fogadni, akik id\u0151pontfoglal\u00e1s n\u00e9lk\u00fcl \u00e9rkeznek. Id\u0151pont \u00fcgyf\u00e9lkapuval az idopontfoglalo.kh.gov.hu oldalon, \u00fcgyf\u00e9lkapu n\u00e9lk\u00fcl a 1818 ingyenesen h\u00edvhat\u00f3 telefonsz\u00e1mon foglalhat\u00f3.\nA korm\u00e1nyablakokban, okm\u00e1nyirod\u00e1kban \u00e9s m\u00e1s \u00fcgyf\u00e9lszolg\u00e1latokon korl\u00e1tozhatj\u00e1k a bent tart\u00f3zkod\u00f3k maxim\u00e1lis l\u00e9tsz\u00e1m\u00e1t. K\u00e9rj\u00fck \u00fcgyfeleinket, hogy az \u00fcgyf\u00e9ltereken k\u00edv\u00fcl, egym\u00e1st\u00f3l kell\u0151 t\u00e1vols\u00e1got tartva v\u00e1rj\u00e1k meg, am\u00edg sorra ker\u00fclnek.\nAz elk\u00e9sz\u00fclt okm\u00e1nyokat az eddigiekkel ellent\u00e9tben nem szem\u00e9lyesen kell \u00e1tvenni a korm\u00e1nyablakokban, okm\u00e1nyirod\u00e1kban, illetve a post\u00e1n vagy a k\u00e9zbes\u00edt\u0151t\u0151l, hanem lev\u00e9lk\u00fcldem\u00e9nyk\u00e9nt a postal\u00e1d\u00e1ba k\u00e9zbes\u00edtik azokat.\nA korm\u00e1nyhivatalok az operat\u00edv t\u00f6rzs int\u00e9zked\u00e9seivel, javaslataival \u00f6sszhangban l\u00e1tj\u00e1k el feladataikat.\nFelh\u00edvjuk az \u00fcgyfelek figyelm\u00e9t, hogy a 2020. m\u00e1rcius 12-t k\u00f6vet\u0151en lej\u00e1r\u00f3, a magyar \u00e1llampolg\u00e1rok Magyarorsz\u00e1g ter\u00fclet\u00e9n hat\u00e1lyos valamennyi hivatalos okm\u00e1nya a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15 napig \u00e9rv\u00e9nyes. Az okm\u00e1nyok meg\u00faj\u00edt\u00e1s\u00e1ra jelenleg teh\u00e1t nincs sz\u00fcks\u00e9g, azokat Magyarorsz\u00e1g ter\u00fclet\u00e9n tov\u00e1bbra is haszn\u00e1lhatj\u00e1k, k\u00fclf\u00f6ld\u00f6n azonban nem \u00e9rv\u00e9nyesek a lej\u00e1rt okm\u00e1nyok. Azok teh\u00e1t, akiknek k\u00fclf\u00f6ld\u00f6n is \u00e9rv\u00e9nyes okm\u00e1nyra van sz\u00fcks\u00e9g\u00fck, lej\u00e1rt okm\u00e1nyaikat meg tudj\u00e1k hosszabb\u00edtania korm\u00e1nyablakokban.\nJavasoljuk, hogy az \u00fcgyf\u00e9lkapuval rendelkez\u0151 \u00e1llampolg\u00e1rok els\u0151sorban a meg\u00fajult magyarorszag.hu oldalon el\u00e9rhet\u0151 online \u00fcgyint\u00e9z\u00e9si lehet\u0151s\u00e9geket vegy\u00e9k ig\u00e9nybe. A leggyakoribb 750 \u00fcgyk\u00f6rben el\u00e9rhet\u0151 az elektronikus \u00fcgyint\u00e9z\u00e9s(a bejelentkez\u00e9s \u00fcgyf\u00e9lkapu regisztr\u00e1ci\u00f3val, elektronikus szem\u00e9lyi igazolv\u00e1nnyal, vagy telefonos azonos\u00edt\u00e1ssal t\u00f6rt\u00e9nik), tov\u00e1bb\u00e1 valamennyi \u00fcgyben lehet\u0151s\u00e9g van a k\u00e9relem beny\u00fajt\u00e1s\u00e1ra \u00fan. e-pap\u00edr szolg\u00e1ltat\u00e1s haszn\u00e1lat\u00e1val (a bejelentkez\u00e9shez szint\u00e9n \u00fcgyf\u00e9lkapus azonos\u00edt\u00e1s sz\u00fcks\u00e9ges). Az \u00fcgyf\u00e9lkapuval nem rendelkez\u0151 \u00fcgyfelek sz\u00e1mos \u00fcgyben postai \u00faton is leadhatj\u00e1k k\u00e9relm\u00fcket. Tov\u00e1bbi inform\u00e1ci\u00f3k\u00e9rt keress\u00e9k fel a kormanyhivatal.hu oldalt, valamint h\u00edvj\u00e1k az ingyenesen h\u00edvhat\u00f3 1818 Korm\u00e1nyzati \u00dcgyf\u00e9lvonalat.\n\n\u00a0\u00a0\u00a0 Kiad\u00f3: Budapest F\u0151v\u00e1ros Korm\u00e1nyhivatala\n\n"}]