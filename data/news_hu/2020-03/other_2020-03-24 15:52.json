[{"date": "2020-03-24 15:52", "url": "https://koronavirus.gov.hu/cikkek/varga-mihaly-negy-adougyi-konnyites-az-uj-gazdasagvedelmi-intezkedesekben", "h1": "Varga Mih\u00e1ly: n\u00e9gy ad\u00f3\u00fcgyi k\u00f6nny\u00edt\u00e9s az \u00faj gazdas\u00e1gv\u00e9delmi int\u00e9zked\u00e9sekben", "body": "\n\u00dajabb gazdas\u00e1gv\u00e9delmi int\u00e9zked\u00e9sek l\u00e9ptek \u00e9letbe, ezek k\u00f6z\u00f6tt n\u00e9gy ad\u00f3\u00fcgyi k\u00f6nny\u00edt\u00e9s is van - mondta Varga Mih\u00e1ly p\u00e9nz\u00fcgyminiszter a Facebook-oldal\u00e1n k\u00f6zz\u00e9tett vide\u00f3j\u00e1ban.\n\nHozz\u00e1tette: Orb\u00e1n Viktor minisztereln\u00f6k h\u00e9tf\u0151n jelentette be, hogy a taxisok ut\u00e1n tov\u00e1bbi 81 ezer kisv\u00e1llalkoz\u00f3nak ad j\u00fanius 30-ig mentess\u00e9get a korm\u00e1ny a kata \u00e1tal\u00e1nyad\u00f3-fizet\u00e9si k\u00f6telezetts\u00e9g al\u00f3l a koronav\u00edrus-j\u00e1rv\u00e1ny miatt.\nEz 26 szakmacsoportot \u00e9rint, a mentess\u00e9g automatikus, a v\u00e1llalkoz\u00f3nak j\u00e1r ezalatt a t\u00e1rsadalombiztos\u00edt\u00e1si ell\u00e1t\u00e1s.\n\n\nVarga Mih\u00e1ly k\u00f6z\u00f6lte: a m\u00e1rcius 1-je el\u0151tt keletkezett kata-tartoz\u00e1sokra halad\u00e9kot adnak, ez 74 ezer v\u00e1llalkoz\u00e1st \u00e9rint, \u00e9s 10 milli\u00e1rd forintot hagy a v\u00e1llalkoz\u00e1sokn\u00e1l.\nTizenegy szakm\u00e1ban, t\u00f6bbek k\u00f6z\u00f6tt a turizmusban \u00e9s a vend\u00e9gl\u00e1t\u00e1sban t\u00f6red\u00e9k\u00e9re cs\u00f6kken az ad\u00f3teher, nem kell j\u00e1rul\u00e9kot fizetni, mind\u00f6ssze a 4 sz\u00e1zal\u00e9kos eg\u00e9szs\u00e9gbiztos\u00edt\u00e1si j\u00e1rul\u00e9kot kell megfizetni a dolgoz\u00f3knak is.\nK\u00f6z\u00f6lte azt is: az ad\u00f3v\u00e9grehajt\u00e1sokat felf\u00fcggesztik a vesz\u00e9lyhelyzet v\u00e9g\u00e9ig.\nAz elm\u00falt \u00e9vekben jelent\u0151s eredm\u00e9nyk\u00e9nt nyolcsz\u00e1zezerrel n\u0151tt a munkahelyek sz\u00e1ma, a feladat most ezeknek a megv\u00e9d\u00e9se - mutatott r\u00e1, hozz\u00e1t\u00e9ve: a korm\u00e1ny k\u00e9sz \u00fajabb \u00e9s \u00fajabb l\u00e9p\u00e9seket tenni ennek \u00e9rdek\u00e9ben, amihez a munkaad\u00f3k \u00e9s a munkav\u00e1llal\u00f3k t\u00e1mogat\u00e1sa is sz\u00fcks\u00e9ges.\n\nMTI 2020. m\u00e1rcius 24.\n\n"}]