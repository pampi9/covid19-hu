[{"date": "2020-03-25 12:34", "url": "https://koronavirus.gov.hu/cikkek/kijarasi-korlatozas-elrendelesere-kizarolag-kormany-jogosult", "h1": "Kij\u00e1r\u00e1si korl\u00e1toz\u00e1s elrendel\u00e9s\u00e9re kiz\u00e1r\u00f3lag a korm\u00e1ny jogosult", "body": "\nKij\u00e1r\u00e1si korl\u00e1toz\u00e1s elrendel\u00e9s\u00e9re kiz\u00e1r\u00f3lag a korm\u00e1ny jogosult, a vesz\u00e9lyhelyzetben \u00e9rv\u00e9nyes szab\u00e1lyoz\u00e1s nem ny\u00fajt jogi alapot arra, hogy a polg\u00e1rmesterek a telep\u00fcl\u00e9s\u00fck\u00f6n a lakoss\u00e1g szabad mozg\u00e1s\u00e1ra vonatkoz\u00f3an kij\u00e1r\u00e1si korl\u00e1toz\u00e1st, tilalmat rendeljenek el - erre h\u00edvta fel a figyelmet szerdai k\u00f6zlem\u00e9ny\u00e9ben a Minisztereln\u00f6ks\u00e9g.\n\nA k\u00f6zlem\u00e9nyben meger\u0151s\u00edtik: a magyar korm\u00e1ny mindent megtesz a koronav\u00edrus-j\u00e1rv\u00e1ny terjed\u00e9s\u00e9nek lass\u00edt\u00e1sa, a magyar emberek eg\u00e9szs\u00e9g\u00e9nek megv\u00e9d\u00e9se \u00e9rdek\u00e9ben, ehhez - az operat\u00edv t\u00f6rzs javaslatai alapj\u00e1n - kell\u0151 id\u0151ben meghozta \u00e9s ezut\u00e1n is meghozza a sz\u00fcks\u00e9ges int\u00e9zked\u00e9seket.\nA Minisztereln\u00f6ks\u00e9g felh\u00edvja a figyelmet arra, hogy a katasztr\u00f3fav\u00e9delmi t\u00f6rv\u00e9ny rendelkez\u00e9sei szerint vesz\u00e9lyhelyzetben, a katasztr\u00f3fa elh\u00e1r\u00edt\u00e1s\u00e1hoz sz\u00fcks\u00e9ges m\u00e9rt\u00e9kben \u00e9s ter\u00fcleten a korm\u00e1ny vezethet be rendk\u00edv\u00fcli int\u00e9zked\u00e9seket. Lesz\u00f6gezik: a hat\u00e1lyos jogszab\u00e1lyok szerint a kihirdetett vesz\u00e9lyhelyzettel \u00f6sszef\u00fcgg\u00e9sben a lakoss\u00e1g k\u00f6zter\u00fcleti tart\u00f3zkod\u00e1s\u00e1ra vonatkoz\u00f3 korl\u00e1toz\u00e1s, illetve tilalom elrendel\u00e9s\u00e9re is egy\u00e9rtelm\u0171en a korm\u00e1ny jogosult.\nMint \u00edrj\u00e1k, a jogszab\u00e1ly szerint vesz\u00e9lyhelyzetben a polg\u00e1rmester gyakorolja a telep\u00fcl\u00e9si \u00f6nkorm\u00e1nyzat k\u00e9pvisel\u0151-test\u00fclet\u00e9nek feladat- \u00e9s hat\u00e1sk\u00f6r\u00e9t, amit egy\u00e9rtelm\u0171en meghat\u00e1roz a helyi \u00f6nkorm\u00e1nyzatokr\u00f3l sz\u00f3l\u00f3 t\u00f6rv\u00e9ny. Ez azonban nem ny\u00fajt jogi alapot arra, hogy a polg\u00e1rmester a telep\u00fcl\u00e9st \u00e9rint\u0151en a lakoss\u00e1g szabad mozg\u00e1s\u00e1ra vonatkoz\u00f3an kij\u00e1r\u00e1si korl\u00e1toz\u00e1st, tilalmat rendeljen el - mutatnak r\u00e1.\nA polg\u00e1rmester vesz\u00e9lyhelyzetben meghozott d\u00f6nt\u00e9seinek is minden esetben jogszer\u0171nek kell lennie, az \u00f6nkorm\u00e1nyzati t\u00f6rv\u00e9nyben meghat\u00e1rozott jogokat j\u00f3hiszem\u0171en, a k\u00f6lcs\u00f6n\u00f6s egy\u00fcttm\u0171k\u00f6d\u00e9s elv\u00e9t figyelembe v\u00e9ve, a t\u00e1rsadalmi rendeltet\u00e9s\u00fcknek megfelel\u0151en kell gyakorolnia - hangs\u00falyozz\u00e1k.\nA k\u00f6zlem\u00e9nyben arra is kit\u00e9rnek: a korm\u00e1nyhivatalok t\u00f6rv\u00e9nyess\u00e9gi fel\u00fcgyeleti elj\u00e1r\u00e1sa a vesz\u00e9lyhelyzetben meghozott polg\u00e1rmesteri d\u00f6nt\u00e9sekre is kiterjed, \u00e9s amennyiben a korm\u00e1nyhivatal jogs\u00e9rt\u00e9st tapasztal, t\u00f6rv\u00e9nyess\u00e9gi fel\u00fcgyeleti jogk\u00f6r\u00e9ben halad\u00e9ktalanul megteszi a sz\u00fcks\u00e9ges int\u00e9zked\u00e9seket.\nAz elm\u00falt napokban n\u00e9h\u00e1ny telep\u00fcl\u00e9sen - sajt\u00f3nform\u00e1ci\u00f3k szerint a hajd\u00fa-bihari Polg\u00e1ron \u00e9s a Pest megyei Sz\u0151dligeten - korl\u00e1tozt\u00e1k r\u00e9szlegesen a lakoss\u00e1g szabad mozg\u00e1s\u00e1t.\n\u00a0\nMTI 2020. m\u00e1rcius 25.\n\u00a0\n\nK\u00e9p: velvet.hu\n\u00a0\n\n"}]