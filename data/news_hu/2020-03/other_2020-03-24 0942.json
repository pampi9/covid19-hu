[{"date": "2020-03-24 09:42", "url": "https://koronavirus.gov.hu/cikkek/tizenotezer-forintra-no-pin-kod-nelkul-engedelyezett-erinteses-fizetesek-hatara", "h1": "Tizen\u00f6tezer forintra n\u0151 a PIN-k\u00f3d n\u00e9lk\u00fcl enged\u00e9lyezett, \u00e9rint\u00e9ses fizet\u00e9sek hat\u00e1ra", "body": "\n\u00d6tezerr\u0151l tizen\u00f6tezer forintra emelkedik a PIN-k\u00f3d n\u00e9lk\u00fcl is enged\u00e9lyezett, \u00e9rint\u00e9ses fizet\u00e9si k\u00e1rty\u00e1s v\u00e1s\u00e1rl\u00e1sok \u00f6sszeghat\u00e1ra \u00e1prilis 15-t\u0151l, ezzel becsl\u00e9sek szerint a v\u00e1s\u00e1rl\u00e1sok csaknem 90 sz\u00e1zal\u00e9k\u00e1n\u00e1l a vev\u0151nek nem kell meg\u00e9rintenie a POS-termin\u00e1lt - k\u00f6z\u00f6lte kedden a P\u00e9nz\u00fcgyminiszt\u00e9rium, eml\u00e9keztetve, hogy ez az int\u00e9zked\u00e9s is a j\u00e1rv\u00e1ny lass\u00edt\u00e1s\u00e1t szolg\u00e1lja.\n\n\nA PM felh\u00edvja a figyelmet arra is, hogy Magyarorsz\u00e1g korm\u00e1nya folyamatosan figyelemmel k\u00eds\u00e9ri a korona-v\u00edrus j\u00e1rv\u00e1ny okozta gazdas\u00e1gi helyzetet, vizsg\u00e1lja a be\u00e9rkez\u0151 javaslatokat, egyeztet a piaci szerepl\u0151kkel, \u00e9s megteszi a sz\u00fcks\u00e9ges int\u00e9zked\u00e9seket. A v\u00edrus elleni k\u00fczdelem r\u00e9sze - t\u00f6bbek k\u00f6z\u00f6tt - a k\u00e9szp\u00e9nzmentes fizet\u00e9s ar\u00e1ny\u00e1nak jelent\u0151s n\u00f6vel\u00e9se, a fizikai kapcsolatok minimaliz\u00e1l\u00e1sa a fizet\u00e9sek sor\u00e1n.\nA korm\u00e1ny ennek \u00e9rdek\u00e9ben a vesz\u00e9lyhelyzetre tekintettel megemeli a k\u00f6znyelvi nev\u00e9n pay passos fizet\u00e9sek \u00e9rt\u00e9khat\u00e1r\u00e1t 5 ezer forintr\u00f3l 15 ezer forintra. Ezzel a l\u00e9p\u00e9ssel a v\u00e1rakoz\u00e1sok szerint a v\u00e1s\u00e1rl\u00e1soknak m\u00e1r k\u00f6zel 90 sz\u00e1zal\u00e9ka, mintegy 670 milli\u00f3 darab tranzakci\u00f3 t\u00f6rt\u00e9nhetne a POS termin\u00e1l fizikai meg\u00e9rint\u00e9se n\u00e9lk\u00fcl.\nA jogszab\u00e1ly m\u00f3dos\u00edt\u00e1sa r\u00f6vid felk\u00e9sz\u00fcl\u00e9si id\u0151t ad a bankoknak \u00e9s a k\u00e1rtyat\u00e1rsas\u00e1goknak. Az \u00faj \u00e9rt\u00e9khat\u00e1r 2020. \u00e1prilis 15-t\u0151l l\u00e9p \u00e9letbe.\nA j\u00e1rv\u00e1ny\u00fcgyi helyzett\u0151l f\u00fcggetlen\u00fcl figyelemmel kell lenni a p\u00e9nz\u00fcgyi biztons\u00e1gra is, \u00edgy tov\u00e1bbra is \u00e9l az a biztons\u00e1got szolg\u00e1l\u00f3 \u00e1ltal\u00e1nos szab\u00e1ly, hogy a PIN-k\u00f3dot id\u0151k\u00f6z\u00f6nk\u00e9nt m\u00e9g az \u00e9rint\u0151k\u00e1rty\u00e1s v\u00e1s\u00e1rl\u00e1sakor is meg kell adni, amivel az biztos\u00edthat\u00f3, hogy egy ellopott k\u00e1rty\u00e1val ne lehessen korl\u00e1tlanul vissza\u00e9lni. \u00cdgy a POS termin\u00e1l 5 PIN-k\u00f3d n\u00e9lk\u00fcli v\u00e1s\u00e1rl\u00e1s ut\u00e1n a hatodik v\u00e1s\u00e1rl\u00e1sn\u00e1l \u00e9rt\u00e9khat\u00e1rt\u00f3l f\u00fcggetlen\u00fcl ezut\u00e1n is k\u00e9rni fogja a k\u00f3dot, vagy akkor, ha PIN k\u00f3d n\u00e9lk\u00fcl annyit v\u00e1s\u00e1roltunk egym\u00e1s ut\u00e1n, hogy annak \u00e9rt\u00e9ke el\u00e9rte a 150 eur\u00f3nak megfelel\u0151 \u00f6sszeget.\nEzen t\u00falmen\u0151en higi\u00e9niai szempontb\u00f3l, a j\u00e1rv\u00e1ny elleni v\u00e9dekez\u00e9s \u00e9rdek\u00e9ben j\u00f3 megold\u00e1s lehet az okostelefonnal, vagy okos\u00f3r\u00e1val val\u00f3 fizet\u00e9s, ahol a rendszer egy\u00e1ltal\u00e1n nem k\u00e9ri a PIN-k\u00f3dot \u00e9s \u00edgy a termin\u00e1lt sem kell fizikailag meg\u00e9rinteni - \u00edrt\u00e1k.\nForr\u00e1s: MTI\n\n"}]