[{"date": "2020-03-16 17:58", "url": "https://koronavirus.gov.hu/cikkek/uj-varakozasi-rend-magyar-postanal", "h1": "\u00daj v\u00e1rakoz\u00e1si rend a Magyar Post\u00e1n\u00e1l", "body": "\n\u00daj v\u00e1rakoz\u00e1si rendet vezetett be a Magyar\u00a0Posta\u00a0Zrt. h\u00e9tf\u0151t\u0151l a koronav\u00edrus-j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben, e szerint a gy\u00f3gyszert\u00e1rakhoz hasonl\u00f3an egyszerre csak annyi \u00fcgyf\u00e9l tart\u00f3zkodhat az \u00fcgyf\u00e9lt\u00e9rben, ah\u00e1ny kiszolg\u00e1l\u00f3 pult m\u0171k\u00f6dik.\n\n\u00a0A Magyar\u00a0Posta\u00a0a t\u00f6bbi v\u00e1rakoz\u00f3t arra k\u00e9ri, hogy a bej\u00e1rat el\u0151tt v\u00e1rjanak, egym\u00e1st\u00f3l javasoltan k\u00f6r\u00fclbel\u00fcl 1 m\u00e9terre. Az \u00faj szab\u00e1ly bevezet\u00e9se nemcsak a\u00a0postai dolgoz\u00f3k, hanem az \u00fcgyfelek eg\u00e9szs\u00e9g\u00e9t \u00e9s biztons\u00e1g\u00e1t is szolg\u00e1lja - tett\u00e9k hozz\u00e1. \u00a0\u00a0\u00a0\u00a0A k\u00f6zlem\u00e9ny szerint a Magyar\u00a0Posta\u00a0sz\u00e1m\u00e1ra a legfontosabb a munkav\u00e1llal\u00f3i eg\u00e9szs\u00e9g\u00e9nek \u00e9s biztons\u00e1g\u00e1nak v\u00e9delme, ez\u00e9rt rendelte el a k\u00e9zfert\u0151tlen\u00edt\u0151k haszn\u00e1lata \u00e9s a fokozott takar\u00edt\u00e1s ut\u00e1n v\u00e9d\u0151felszerel\u00e9sek kioszt\u00e1s\u00e1t \u00e9s alkalmaz\u00e1s\u00e1t. Arcmaszkot \u00e9s gumikeszty\u0171t kapott h\u00e9tf\u0151 reggel minden olyan\u00a0postai dolgoz\u00f3, akinek k\u00f6zvetlen \u00fcgyf\u00e9lkapcsolata van. A maszkokat a k\u00e9zbes\u00edt\u0151k, a\u00a0postai \u00fcgyint\u00e9z\u0151k \u00e9s a csomagk\u00e9zbes\u00edt\u0151k kapj\u00e1k. A kiosztott v\u00e9d\u0151felszerel\u00e9sek ut\u00e1np\u00f3tl\u00e1sa folyamatos lesz. \u00a0\u00a0\u00a0\u00a0A\u00a0Posta\u00a0hangs\u00falyozta, hogy a k\u00fcldem\u00e9nyek k\u00e9zbes\u00edt\u00e9se, valamint a\u00a0postai kifizet\u00e9sek, p\u00e9ld\u00e1ul a nyugd\u00edj \u00e9s a csal\u00e1dt\u00e1mogat\u00e1sok k\u00e9zbes\u00edt\u00e9se folyamatos.\nAmennyiben a\u00a0postai szolg\u00e1ltat\u00e1sokat illet\u0151en a vesz\u00e9lyhelyzetre tekintettel tov\u00e1bbi v\u00e1ltoztat\u00e1sok sz\u00fcks\u00e9gesek, arr\u00f3l id\u0151ben t\u00e1j\u00e9koztat\u00e1st adnak \u00fcgyfeleiknek - jegyezt\u00e9k meg. \u00a0\u00a0\u00a0\u00a0A Magyar Nemzeti Bank (MNB) kor\u00e1bban azt k\u00f6z\u00f6lte, hogy a k\u00e9szp\u00e9nzforgalomb\u00f3l naponta milli\u00e1rdos nagys\u00e1grendben, z\u00e1rt kont\u00e9nerekben befizetett bankjegyeket minden esetben a v\u00edrus t\u00fal\u00e9l\u00e9si peri\u00f3dus\u00e1val \u00f6sszhangban k\u00e9t h\u00e9tig \"pihenteti\" \u00e9s fert\u0151tlen\u00edti.\n\n\nMTI 2020. m\u00e1rcius 16.\n\n"}]