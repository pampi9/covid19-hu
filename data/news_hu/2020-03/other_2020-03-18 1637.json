[{"date": "2020-03-18 16:37", "url": "https://koronavirus.gov.hu/cikkek/orban-viktor-felfuggesztik-hitelek-toke-es-kamatfizetesi-kotelezettseget", "h1": "Orb\u00e1n Viktor: felf\u00fcggesztik a hitelek t\u0151ke- \u00e9s kamatfizet\u00e9si k\u00f6telezetts\u00e9g\u00e9t", "body": "\nAz \u00e9v v\u00e9g\u00e9ig felf\u00fcggesztik a mag\u00e1nszem\u00e9lyek \u00e9s a v\u00e1llalkoz\u00e1sok mai napig megk\u00f6t\u00f6tt hiteleinek t\u0151ke- \u00e9s kamatfizet\u00e9si k\u00f6telezetts\u00e9g\u00e9t - jelentette be Orb\u00e1n Viktor minisztereln\u00f6k a korm\u00e1ny\u00fcl\u00e9s sz\u00fcnet\u00e9ben a Facebook-oldal\u00e1n.\n\n\nA korm\u00e1nyf\u0151 a vide\u00f3ban a koronav\u00edrus-j\u00e1rv\u00e1ny miatt hozott gazdas\u00e1gi, munkahelyv\u00e9delmi int\u00e9zked\u00e9seket ismertette. Ezek r\u00e9sze az is, hogy j\u00fanius 30-ig meghosszabb\u00edtj\u00e1k a r\u00f6vid lej\u00e1rat\u00fa v\u00e1llalkoz\u00e1si hiteleket. A cs\u00fct\u00f6rt\u00f6kt\u0151l felvett \u00faj fogyaszt\u00e1si hitelek teljes hiteld\u00edjmutat\u00f3j\u00e1t (thm) pedig a jegybanki alapkamat plusz 5 sz\u00e1zal\u00e9kban maxim\u00e1lj\u00e1k.\nEmellett a m\u00e1r most s\u00falyos gondokkal k\u00fczd\u0151 szektorokban, \u00edgy a turizmusban, a vend\u00e9gl\u00e1t\u00e1sban, a sz\u00f3rakoztat\u00f3iparban, a sport \u00e9s a kultur\u00e1lis szolg\u00e1ltat\u00e1sok ter\u00fclet\u00e9n, valamint a szem\u00e9lysz\u00e1ll\u00edt\u00e1sban, vagyis a taxisok k\u00f6r\u00e9ben j\u00fanius 30-ig a munk\u00e1ltat\u00f3k j\u00e1rul\u00e9kfizet\u00e9si k\u00f6telezetts\u00e9g\u00e9t teljes eg\u00e9sz\u00e9ben elengedik, a munkav\u00e1llal\u00f3k j\u00e1rul\u00e9k\u00e1t pedig jelent\u0151sen cs\u00f6kkentik, nyugd\u00edjj\u00e1rul\u00e9kot nem kell fizetni\u00fck, az eg\u00e9szs\u00e9gbiztos\u00edt\u00e1s d\u00edja a t\u00f6rv\u00e9nyi minimumra cs\u00f6kken.\nOrb\u00e1n Viktor hozz\u00e1tette: a kata (kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja) szerint ad\u00f3z\u00f3 taxisok \u00e1tal\u00e1nyad\u00f3-fizet\u00e9si k\u00f6telezetts\u00e9g\u00e9t szint\u00e9n j\u00fanius 30-ig elengedik. Ezekben az \u00e1gazatokban a helyis\u00e9gb\u00e9rleti szerz\u0151d\u00e9seket nem lehet felmondani, \u00e9s a b\u00e9rleti d\u00edjakat sem lehet megemelni. J\u00fanius 30-ig a turizmusfejleszt\u00e9si hozz\u00e1j\u00e1rul\u00e1st is elengedik.\u00a0D\u00f6nt\u00f6ttek tov\u00e1bb\u00e1 a munkav\u00e1llal\u00e1si szab\u00e1lyok rugalmasabb\u00e1 t\u00e9tel\u00e9r\u0151l, a c\u00e9l az, hogy a munkaad\u00f3k \u00e9s a munkav\u00e1llal\u00f3k k\u00f6nnyebben meg tudjanak egyezni egym\u00e1ssal.\nOrb\u00e1n Viktor azt mondta, a koronav\u00edrus-j\u00e1rv\u00e1ny miatti vesz\u00e9lyhelyzet kihirdet\u00e9se \u00f3ta eltelt h\u00e9t nap alatt megszervezt\u00e9k Magyarorsz\u00e1g \"kollekt\u00edv \u00f6nv\u00e9delm\u00e9t\", a k\u00f6z\u00f6s v\u00e9dekez\u00e9st a vil\u00e1gj\u00e1rv\u00e1nnyal szemben, \u00e9s elj\u00f6tt az ideje, hogy a j\u00e1rv\u00e1ny- \u00e9s eg\u00e9szs\u00e9g\u00fcgyi k\u00e9rd\u00e9sek mellett gazdas\u00e1gi d\u00f6nt\u00e9seket is hozzanak.\nHangs\u00falyozta, a koronav\u00edrus-vil\u00e1gj\u00e1rv\u00e1ny nemcsak az emberek eg\u00e9szs\u00e9g\u00e9t vesz\u00e9lyezteti - \"hab\u00e1r az a legfontosabb \u00e9s az az els\u0151\" -, a munk\u00e1t, a munkahelyet is vesz\u00e9lybe sodorja. A szerdai korm\u00e1ny\u00fcl\u00e9sen sz\u00fcletett d\u00f6nt\u00e9sekt\u0151l azt v\u00e1rj\u00e1k, hogy azokkal meg tudj\u00e1k v\u00e9deni a munkahelyeket, mert \"megtanultuk az elm\u00falt t\u00edz \u00e9vben, hogy ha munka van, minden van\" - mondta a minisztereln\u00f6k. K\u00f6z\u00f6lte: a most meghozott, els\u0151, legs\u00fcrget\u0151bb d\u00f6nt\u00e9seket \u00fajabbak k\u00f6vetik majd, szinte minden nap lehet sz\u00e1m\u00edtani arra, hogy a gazdas\u00e1g \u00fajraind\u00edt\u00e1sa \u00e9rdek\u00e9ben \u00fajabb \u00e9s \u00fajabb int\u00e9zked\u00e9sek sz\u00fcletnek.\nA mostani l\u00e9p\u00e9sekr\u0151l sz\u00f3l\u00f3 alaprendeletet m\u00e9g szerd\u00e1n k\u00f6zz\u00e9teszik, a r\u00e9szletszab\u00e1lyokat pedig cs\u00fct\u00f6rt\u00f6k\u00f6n ismertetik.\n\nForr\u00e1s: MTI\n\n"}]