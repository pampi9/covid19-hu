[{"date": "2020-03-22 16:08", "url": "https://koronavirus.gov.hu/cikkek/hetfon-indul-tavoktatas-tobb-egyetemen", "h1": "H\u00e9tf\u0151n indul a t\u00e1voktat\u00e1s t\u00f6bb egyetemen", "body": "\nA Pet\u0151fi Tv internetes oldal\u00e1n \u00f6sszegy\u0171jt\u00f6tt\u00e9k mi v\u00e1rhat\u00f3 az egyetemeken h\u00e9tf\u0151t\u0151l. Az int\u00e9zm\u00e9nyek lev\u00e9lben, az interneten vagy vide\u00f3\u00fczenetben t\u00e1j\u00e9koztatj\u00e1k a hallgat\u00f3kat a v\u00e1ltoz\u00e1sokr\u00f3l. A Corvinus-on \u00e9s a Semmelweis Egyetemen holnap indul a t\u00e1voktat\u00e1s.\n\nA Corvinus Egyetem nagy er\u0151kkel k\u00e9sz\u00fcl a h\u00e9tf\u0151t\u0151l indul\u00f3 t\u00e1voktat\u00e1sra. Kor\u00e1bban az id\u0151beoszt\u00e1st m\u00e1r elk\u00fcldt\u00e9k a hallgat\u00f3knak szem\u00e9lyre sz\u00f3l\u00f3 lev\u00e9lben. A hallgat\u00f3k most a praktikus tudnival\u00f3kat olvashatj\u00e1k az egyetemi honlapon \u2013 sz\u00e1molt be a petofilive.hu. Az egyetem t\u00e1j\u00e9koztat\u00e1sa szerint a di\u00e1kok a Moodle \u00e9s Microsoft Teams platformokat haszn\u00e1lhatj\u00e1k majd a t\u00e1voktat\u00e1sban \u00e9s a kommunik\u00e1ci\u00f3ban. A Semmelweis Egyetem k\u00fcl\u00f6n aloldalt hozott l\u00e9tre a koronav\u00edrus miatti tudnival\u00f3k kommunik\u00e1l\u00e1s\u00e1ra.\u00a0 Azt \u00edrj\u00e1k, hogy az eredeti \u00f3rarendeket fogj\u00e1k megtartani \u2013 de t\u00e1voktat\u00e1sban zajlik minden. Az \u00faj koronav\u00edrus okozta j\u00e1rv\u00e1ny\u00fcgyi helyzet miatt elrendelt t\u00e1voktat\u00e1s m\u00e1rcius 23-\u00e1n kezd\u0151dik az egyetemen haszn\u00e1lt Moodle e-learning rendszerben, az \u00e9vk\u00f6zi sz\u00e1monk\u00e9r\u00e9s \u00e9s vizsg\u00e1ztat\u00e1s, szakdolgozatv\u00e9d\u00e9s\u00a0 pedig a \u201eZoom\u201d rendszer haszn\u00e1lat\u00e1val val\u00f3sul meg. A gyakorlati \u00f3r\u00e1kat a vesz\u00e9lyhelyzet felold\u00e1s\u00e1t k\u00f6vet\u0151en be kell p\u00f3tolni \u2013 \u00edrt\u00e1k. A Szegedi Tudom\u00e1nyegyetem is vide\u00f3ban t\u00e1j\u00e9koztatja az egyetemi polg\u00e1rokat a h\u00e9tf\u0151t\u0151l kezd\u0151d\u0151 t\u00e1voktat\u00e1sr\u00f3l, amelyben kifejtik, hogy folyamatosan k\u00e9sz\u00fclnek az online tanagyagok, amelyeket a h\u00e9tt\u0151l a tanul\u00f3k \u00e9s oktat\u00f3k rendelkez\u00e9s\u00e9re bocs\u00e1tanak.\n\nF\u00fcl\u00f6p J\u00f3zsef, a MOME rektora a YouTube-ra felt\u00f6lt\u00f6tt \u00fczenet\u00e9ben rem\u00e9ny\u00e9t fejezte ki, hogy a f\u00e9l\u00e9vet be tudj\u00e1k majd fejezni\u00a0 \u00e9s terv\u00fck szerint a felv\u00e9teli vizsg\u00e1kat is szeretn\u00e9k megtartani. \u201eNyilv\u00e1nval\u00f3 hogy az eszk\u00f6zeinket, m\u0171helyeinket nem tudjuk \u00fagy haszn\u00e1lni mint eddig, de az elv\u00e1r\u00e1sainkat is ehhez fogjuk igaz\u00edtani\u201d \u2013 k\u00f6z\u00f6lte, hozz\u00e1t\u00e9ve, hogy az egyetem folyamatosan t\u00e1j\u00e9koztat\u00f3kat tesz k\u00f6zz\u00e9.\nForr\u00e1s:\u00a0https://hirado.hu/belfold/kozelet/cikk/2020/03/22/hetfon-indul-a-tavoktatas-tobb-egyetemen\n\u00a0\n\n"}]