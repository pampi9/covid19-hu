[{"date": "2020-03-24 14:03", "url": "https://koronavirus.gov.hu/cikkek/pentekig-meghosszabbitotta-diakhitel-kozpont-hiteligenylesi-hataridot", "h1": "P\u00e9ntekig meghosszabb\u00edtotta a Di\u00e1khitel K\u00f6zpont a hitelig\u00e9nyl\u00e9si hat\u00e1rid\u0151t", "body": "\nP\u00e9ntekig meghosszabb\u00edtotta a Di\u00e1khitel K\u00f6zpont a hitelig\u00e9nyl\u00e9si hat\u00e1rid\u0151t a szabad felhaszn\u00e1l\u00e1s\u00fa Di\u00e1khitel1 eset\u00e9ben a koronav\u00edrus j\u00e1rv\u00e1ny okozta neh\u00e9z helyzet miatt - k\u00f6z\u00f6lte a k\u00f6zpont az MTI-vel kedden.\n\nA k\u00f6zlem\u00e9ny szerint ennek \u00e9rtelm\u00e9ben az a hallgat\u00f3, aki 2020. m\u00e1rcius 27-ig leadja ig\u00e9nyl\u00e9s\u00e9t, m\u00e1r \u00e1prilisban megkapja a k\u00e9rt \u00f6sszeget. A k\u00e9pz\u00e9si d\u00edjra k\u00f6lthet\u0151 Di\u00e1khitel2 is folyamatosan ig\u00e9nyelhet\u0151. A szabad felhaszn\u00e1l\u00e1s\u00fa Di\u00e1khitel1 tov\u00e1bbra is kiv\u00e9telesen kedvez\u0151 1,99 sz\u00e1zal\u00e9kos kamattal, a k\u00e9pz\u00e9si k\u00f6lts\u00e9gre ford\u00edthat\u00f3 Di\u00e1khitel2 pedig kamatmentesen vehet\u0151 ig\u00e9nybe k\u00f6z\u00f6lt\u00e9k.\nA szabad felhaszn\u00e1l\u00e1s\u00fa konstrukci\u00f3 eset\u00e9ben 15 ezer \u00e9s 70 ezer forint k\u00f6z\u00f6tti havi \u00f6sszeg ig\u00e9nyelhet\u0151, de k\u00e9rhet\u0151 az egy\u00f6sszeg\u0171 foly\u00f3s\u00edt\u00e1s is, \u00edgy ak\u00e1r 350 ezer forinthoz is hozz\u00e1juthat egyszerre a hallgat\u00f3. A Di\u00e1khitel2 ezzel szemben kiz\u00e1r\u00f3lag k\u00e9pz\u00e9si d\u00edj fedez\u00e9s\u00e9re haszn\u00e1lhat\u00f3 fel, \u00f6sszege maximum az adott k\u00e9pz\u00e9sre meghirdetett \u00f6nk\u00f6lts\u00e9gi d\u00edj lehet.\n\nA Di\u00e1khitel K\u00f6zpont azt is k\u00f6z\u00f6lte: a j\u00e1rv\u00e1ny\u00fcgyi helyzet ideje alatt a szem\u00e9lyes \u00fcgyf\u00e9lszolg\u00e1lata z\u00e1rva tart. Online szerz\u0151d\u00e9sk\u00f6t\u00e9sre ugyanakkor jelenleg is v\u00e1ltozatlanul lehet\u0151s\u00e9g van, a legegyszer\u0171bb \u00e9s legbiztons\u00e1gosabb, ha a hallgat\u00f3 a hitelig\u00e9nyl\u00e9s\u00e9t az int\u00e9zm\u00e9nyi NEPTUN rendszerb\u0151l ind\u00edtja, mert ebben az esetben - amennyiben rendelkezik \u00fcgyf\u00e9lkapuval - elektronikus al\u00e1\u00edr\u00e1ssal otthonr\u00f3l, k\u00f6nnyen \u00e9s szem\u00e9lyes \u00e9rintkez\u00e9s n\u00e9lk\u00fcl tudja megk\u00f6tni szerz\u0151d\u00e9s\u00e9t. \u00dcgyf\u00e9lkapu hi\u00e1ny\u00e1ban a Di\u00e1khitel Direkt fel\u00fclet\u00e9r\u0151l ind\u00edthat\u00f3 a hitelig\u00e9nyl\u00e9s, majd ezt k\u00f6vet\u0151en a kinyomtatott szerz\u0151d\u00e9st a P\u00e9nz\u00fcgyi PartnerPontok egyik\u00e9n lehet leadni.\nA korm\u00e1ny m\u00faltheti d\u00f6nt\u00e9se alapj\u00e1n a Di\u00e1khitel K\u00f6zpont is t\u00f6rleszt\u00e9si morat\u00f3riumot hirdet a fenn\u00e1ll\u00f3 di\u00e1khitel t\u0151ke- \u00e9s kamattartoz\u00e1s tekintet\u00e9ben minden \u00fcgyfele sz\u00e1m\u00e1ra 2020. december 31-ig. A morat\u00f3rium ideje alatt \u00f6nk\u00e9ntesen t\u00f6rleszthet\u0151 a tartoz\u00e1s, a t\u00e1rsas\u00e1g ezt minden esetben elsz\u00e1molja - \u00edrt\u00e1k.\n\n"}]