[{"date": "2020-03-19 18:54", "url": "https://koronavirus.gov.hu/cikkek/magyar-fuvarozokra-vonatkozo-eloirasokrol-dontott-az-operativ-torzs", "h1": "A magyar fuvaroz\u00f3kra vonatkoz\u00f3 el\u0151\u00edr\u00e1sokr\u00f3l d\u00f6nt\u00f6tt az operat\u00edv t\u00f6rzs", "body": "\nA lakoss\u00e1g ell\u00e1t\u00e1s\u00e1nak biztos\u00edt\u00e1s\u00e1hoz sz\u00fcks\u00e9ges \u00e1rusz\u00e1ll\u00edt\u00e1s folyamatoss\u00e1g\u00e1nak biztos\u00edt\u00e1sa \u00e9rdek\u00e9ben a magyar fuvaroz\u00f3kra vonatkoz\u00f3 el\u0151\u00edr\u00e1sokr\u00f3l d\u00f6nt\u00f6tt a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs - k\u00f6z\u00f6lte a rend\u0151rs\u00e9g.\n\nAz Orsz\u00e1gos Rend\u0151r-f\u0151kapit\u00e1nys\u00e1g kommunik\u00e1ci\u00f3s szolg\u00e1lat\u00e1nak k\u00f6zlem\u00e9ny\u00e9ben azt \u00edrt\u00e1k, a vonatkoz\u00f3 korm\u00e1nyrendelet szerint Olaszorsz\u00e1g, K\u00edna, Korea, Izrael \u00e9s Ir\u00e1n ter\u00fclet\u00e9r\u0151l \u00e9rkez\u0151 magyar \u00e1llampolg\u00e1rok eset\u00e9ben, akikn\u00e9l az eg\u00e9szs\u00e9g\u00fcgyi vizsg\u00e1lat sor\u00e1n a koronav\u00edrus (COVID-19 fert\u0151z\u00e9s) gyan\u00faja nem mer\u00fcl fel, k\u00f6telesek 14 napra lak\u00f3hely\u00fck\u00f6n vagy tart\u00f3zkod\u00e1si hely\u00fck\u00f6n otthoni j\u00e1rv\u00e1ny\u00fcgyi megfigyel\u00e9snek - vagyis hat\u00f3s\u00e1gi h\u00e1zi karant\u00e9nnak - magukat al\u00e1vetni.\nUgyanakkor - mint kiemelt\u00e9k - a lakoss\u00e1gi ell\u00e1t\u00e1shoz sz\u00fcks\u00e9ges \u00e1rusz\u00e1ll\u00edt\u00e1s folyamatoss\u00e1g\u00e1nak biztos\u00edt\u00e1sa \u00e9rdek\u00e9ben felmer\u00fclhet, hogy a hat\u00f3s\u00e1gi h\u00e1zi karant\u00e9nba utalt, de a fert\u0151z\u00e9s jeleit nem mutat\u00f3 magyar \u00e1llampolg\u00e1rs\u00e1g\u00fa j\u00e1rm\u0171vezet\u0151k bizonyos felt\u00e9telekkel ism\u00e9telten munk\u00e1ba \u00e1lljanak. Erre figyelemmel az operat\u00edv t\u00f6rzs arr\u00f3l d\u00f6nt\u00f6tt, hogy a magyar \u00e1llampolg\u00e1rok a 14 napos hat\u00f3s\u00e1gi h\u00e1zi karant\u00e9n tartama alatt bizonyos felt\u00e9telek, illetve el\u0151\u00edr\u00e1sok megtart\u00e1sa mellett folytass\u00e1k a lakoss\u00e1gi ell\u00e1t\u00e1shoz sz\u00fcks\u00e9ges \u00e1rusz\u00e1ll\u00edt\u00e1shoz kapcsol\u00f3d\u00f3 j\u00e1rm\u0171vezet\u0151i feladatait.\nEnnek felt\u00e9tele, hogy az \u00e9rintett a biztons\u00e1gos vezet\u00e9sre k\u00e9pes \u00e1llapotban l\u00e9v\u0151nek tartja mag\u00e1t, tov\u00e1bb\u00e1 nem tapasztalja mag\u00e1n a koronav\u00edrus t\u00fcneteit, \u00e9s ezt a munk\u00e1ltat\u00f3ja is \u00edgy \u00edt\u00e9li meg, tov\u00e1bb\u00e1, hogy a sz\u00e1m\u00e1ra kijel\u00f6lt hat\u00f3s\u00e1gi h\u00e1zi karant\u00e9n helysz\u00edn\u00e9nek elhagy\u00e1s\u00e1r\u00f3l az illet\u00e9kes j\u00e1rv\u00e1ny\u00fcgyi hat\u00f3s\u00e1got (a hat\u00e1rozatot hoz\u00f3 j\u00e1r\u00e1si hivatalt) \u00e9rtes\u00edtette.\nFelt\u00e9tel tov\u00e1bb\u00e1, hogy a g\u00e9pkocsi megfelel\u0151 mennyis\u00e9g\u0171 v\u00e9d\u0151felszerel\u00e9ssel (keszty\u0171vel \u00e9s maszkkal), valamint fert\u0151tlen\u00edt\u0151szerrel legyen ell\u00e1tva, \u00e9s a j\u00e1rm\u0171vezet\u0151 a f\u00fclk\u00e9ben rendszeresen alkalmazza a fert\u0151tlen\u00edt\u0151szert az \u00e1ltala meg\u00e9rintett kezel\u0151szervek, berendez\u00e9sek fert\u0151tlen\u00edt\u00e9s\u00e9re. Az egyszer haszn\u00e1latos keszty\u0171ket minden alkalmaz\u00e1s ut\u00e1n cser\u00e9lni kell.\nA j\u00e1rm\u0171vezet\u0151 a rakod\u00e1sban nem vehet r\u00e9szt, lehet\u0151leg a g\u00e9pj\u00e1rm\u0171 vezet\u0151f\u00fclk\u00e9j\u00e9ben kell tart\u00f3zkodnia. A fuvarokm\u00e1nyok \u00e1tad\u00e1sakor a j\u00e1rm\u0171vezet\u0151 \u00e9s az \u00fcgyint\u00e9z\u0151 egym\u00e1ssal nem \u00e9rintkezhet, \u00e9s az \u00e1ruelhelyez\u00e9sr\u0151l, a rakom\u00e1ny r\u00f6gz\u00edt\u00e9s\u00e9r\u0151l a felrak\u00e1st k\u00f6vet\u0151en a j\u00e1rm\u0171vezet\u0151 \u00f6n\u00e1ll\u00f3an gy\u0151z\u0151dhet meg - fejtett\u00e9k ki.\nEzen el\u0151\u00edr\u00e1sok - megtart\u00e1sa eset\u00e9n az Orsz\u00e1gos Rend\u0151r-f\u0151kapit\u00e1nys\u00e1g rend\u00e9szeti f\u0151igazgat\u00f3ja \u00e1ltal biztos\u00edtott, a hat\u00f3s\u00e1gi h\u00e1zi karant\u00e9n al\u00f3li felment\u00e9st megadottnak kell tekinteni - \u00e1ll a rend\u0151rs\u00e9gi k\u00f6zlem\u00e9nyben.\n\nMTI 2020. m\u00e1rcius 19.\n\n"}]