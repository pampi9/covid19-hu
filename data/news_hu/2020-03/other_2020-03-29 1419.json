[{"date": "2020-03-29 14:19", "url": "https://koronavirus.gov.hu/cikkek/sok-uj-fertozott-varhato-magyarorszagon", "h1": "Sok \u00faj fert\u0151z\u00f6tt v\u00e1rhat\u00f3 Magyarorsz\u00e1gon", "body": "\nV\u00e1rhat\u00f3an egyre t\u00f6bb embert fert\u0151z meg Magyarorsz\u00e1gon az \u00faj koronav\u00edrus, sok \u00faj esetet fognak diagnosztiz\u00e1lni - jelentette ki az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia azt mondta, hogy egyre t\u00f6bb laborat\u00f3riumi vizsg\u00e1latot v\u00e9geznek, hiszen m\u00e9g mindig zajlik a kontaktuskutat\u00e1s.\nEddig 12 148 mintav\u00e9tel t\u00f6rt\u00e9nt. \u00c9jjel-nappal dolgoznak h\u00e9t laborat\u00f3riumban, a vizsg\u00e1latok folyamatosak, nincsen elmarad\u00e1s \u2013 k\u00f6z\u00f6lte.\n\nAz orsz\u00e1gos tisztif\u0151orvos kiemelte, hogy az eddigi ismeretek alapj\u00e1n a fert\u0151z\u00f6ttek jelent\u0151s r\u00e9sz\u00e9n\u00e9l, t\u00f6bb mint 80 sz\u00e1zal\u00e9k\u00e1n\u00e1l enyhe t\u00fcnetekkel zajlik le a betegs\u00e9g.\nMint elmondta: az elm\u00falt 24 \u00f3r\u00e1ban 66-al n\u0151tt az igazolt fert\u0151z\u00f6ttek sz\u00e1ma, ami azt jelenti, hogy imm\u00e1r 408 beteget tartanak nyilv\u00e1n. Tov\u00e1bb\u00e1 k\u00e9t \u00fajabb hal\u00e1leset t\u00f6rt\u00e9nt: egy 86 \u00e9s egy 90 \u00e9ves, m\u00e1s egy\u00e9b kr\u00f3nikus betegs\u00e9gben szenved\u0151 szem\u00e9ly hunyt el.\nFelh\u00edvta a figyelmet ara, hogy aki a fert\u0151z\u00e9sre utal\u00f3 t\u00fcneteket \u00e9szlel - ilyen a l\u00e1z, a sz\u00e1raz k\u00f6h\u00f6g\u00e9s, v\u00e9gtag- \u00e9s izomf\u00e1jdalom, n\u00e9ha gyomor \u00e9s b\u00e9lrendszeri panasz -, azonnal \u00e9rtes\u00edtse a h\u00e1ziorvos\u00e1t telefonon. A ment\u0151k minden gyan\u00fas esetben a beteg otthon\u00e1ban elv\u00e9gzik a mintav\u00e9telt, amennyiben pedig sz\u00fcks\u00e9ges k\u00f3rh\u00e1zba viszik a beteget.\nA s\u00falyos betegeket az eg\u00e9sz orsz\u00e1gban kijel\u00f6lt int\u00e9zm\u00e9nyek, illetve szervezeti egys\u00e9gek fogadj\u00e1k \u00e9s valamennyi int\u00e9zm\u00e9nyben rendelkez\u00e9sre \u00e1ll a betegek ell\u00e1t\u00e1s\u00e1hoz sz\u00fcks\u00e9ges infrastrukt\u00fara, \u00e1gy, orvos, gy\u00f3gyszer - tette hozz\u00e1.\nUgyanakkor - folytatta -, az esetek t\u00f6bb mint 80 sz\u00e1zal\u00e9k\u00e1ban csak enyhe t\u00fcneteket okoz a fert\u0151z\u00e9s. Ebben az esetben nincs sz\u00fcks\u00e9g k\u00f3rh\u00e1zi ell\u00e1t\u00e1sra, viszont m\u00e9g otthon\u00e1n bel\u00fcl is szigor\u00faan izol\u00e1lni kell a fert\u0151z\u00f6ttet.\nK\u00e9rd\u00e9sekre v\u00e1laszolva elmondta: a magyar hat\u00f3s\u00e1gok az Eg\u00e9szs\u00e9g\u00fcgyi Vil\u00e1gszervezet (WHO) jelz\u00e9se alapj\u00e1n m\u00e1r janu\u00e1r 25-\u00e9n megtett\u00e9k az els\u0151 j\u00e1rv\u00e1ny\u00fcgyi int\u00e9zked\u00e9seket, m\u00e9g azel\u0151tt, hogy az Eur\u00f3pai Uni\u00f3 j\u00e1rv\u00e1ny\u00fcgyi k\u00f6zpontja Eur\u00f3p\u00e1ra is vesz\u00e9lyesnek nyilv\u00e1n\u00edtotta volna a v\u00edrus terjed\u00e9s\u00e9t. Ez pedig azt jelenti, hogy Magyarorsz\u00e1g id\u0151ben megkezdte a v\u00e9dekez\u00e9st.\n\u00dagy v\u00e9lekedett, hogy n\u00e9h\u00e1ny napon, h\u00e9ten bel\u00fcl a t\u00f6meges szakaszba l\u00e9phet a fert\u0151z\u00e9s terjed\u00e9se, ez\u00e9rt egyre komolyabban kell vennie a lakoss\u00e1gnak az el\u0151\u00edr\u00e1sokat.\nSzerinte a magyarorsz\u00e1gi hal\u00e1loz\u00e1si ar\u00e1ny, a t\u00f6bbi \u00e9rintett orsz\u00e1ghoz k\u00e9pest a lakoss\u00e1gsz\u00e1mhoz ar\u00e1ny\u00edtva nem kiugr\u00f3an magas. Az \u00f6sszehasonl\u00edtgat\u00e1snak ann\u00e1l is ink\u00e1bb nincs \u00e9rtelme, mert minden orsz\u00e1g m\u00e1sk\u00e9pp kezeli a helyzetet - tette hozz\u00e1.\nAz elhunytak alapbetegs\u00e9ge egy\u00e9bk\u00e9nt megfelel a magyar mortalit\u00e1si adatoknak. Vagyis, mintegy 50 sz\u00e1zal\u00e9kuk sz\u00edv \u00e9s \u00e9rrendszeri, egynegyed\u00fck pedig daganatos megbeteged\u00e9sben szenvedett. Az \u00e1tlag\u00e9letkoruk 69 \u00e9v \u2013 mondta.\nArr\u00f3l is besz\u00e1molt, hogy 14 beteg kap jelenleg l\u00e9legeztet\u0151g\u00e9pes, intenz\u00edv kezel\u00e9st.\nAzzal kapcsolatban hogy koronav\u00edrus-fert\u0151z\u00e9st mutattak ki a nagym\u00e1gocsi id\u0151sotthon egyik lak\u00f3j\u00e1n\u00e1l, M\u00fcller Cec\u00edlia elmondta, hogy szombaton az otthon egyik gondozottja elesett \u00e9s ez\u00e9rt k\u00f3rh\u00e1zba vitt\u00e9k, ahol bel\u00e1zasodott \u00e9s kider\u00fclt, hogy fert\u0151z\u00f6tt.\nAz\u00f3ta az otthon 286 lak\u00f3ja k\u00f6z\u00fcl 7 eset\u00e9ben mutatt\u00e1k ki a v\u00edrust, \u00e1m a dolgoz\u00f3k k\u00f6z\u00fcl senki nem fert\u0151z\u0151d\u00f6tt meg; a j\u00e1rv\u00e1ny\u00fcgyi int\u00e9zked\u00e9sek zajlanak \u2013 ismertette.\nAzon felvet\u00e9s kapcs\u00e1n, miszerint t\u00f6bb orsz\u00e1gban kider\u00fclt, hogy a K\u00edn\u00e1b\u00f3l \u00e9rkezett maszkok, v\u00e9d\u0151felszerel\u00e9sek nem megfelel\u0151ek, elismerte, hogy az orsz\u00e1gba \u00e9rkez\u0151 eszk\u00f6z\u00f6k val\u00f3ban k\u00fcl\u00f6nb\u00f6z\u0151 min\u0151s\u00e9g\u0171ek. Ez\u00e9rt a be\u00e9rkez\u00e9s\u00fck ut\u00e1n valamennyi v\u00e9d\u0151felszerel\u00e9st \u00e1tvizsg\u00e1lj\u00e1k, mert fontos, hogy megb\u00edzhat\u00f3 v\u00e9delmet ny\u00fajtsanak.\nArr\u00f3l is sz\u00f3lt, hogy a szab\u00e1lyok szerint minden munk\u00e1ltat\u00f3nak - \u00edgy p\u00e9ld\u00e1ul a szem\u00e9tsz\u00e1ll\u00edt\u00e1st v\u00e9gz\u0151 c\u00e9geknek is - biztos\u00edtaniuk kell kock\u00e1zatelemz\u00e9s alapj\u00e1n az alkalmazottak sz\u00e1m\u00e1ra a megfelel\u0151 v\u00e9d\u0151eszk\u00f6z\u00f6ket.\n\n"}]