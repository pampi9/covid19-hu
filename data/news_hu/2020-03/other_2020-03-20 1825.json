[{"date": "2020-03-20 18:25", "url": "https://koronavirus.gov.hu/cikkek/buntetes-vegrehajtas-tajekoztato-videokat-keszitett-bortonokben-elrendelt-korlatozasok", "h1": "A b\u00fcntet\u00e9s-v\u00e9grehajt\u00e1s t\u00e1j\u00e9koztat\u00f3 vide\u00f3kat k\u00e9sz\u00edtett a b\u00f6rt\u00f6n\u00f6kben elrendelt korl\u00e1toz\u00e1sok fontoss\u00e1g\u00e1r\u00f3l", "body": "\nVide\u00f3t k\u00e9sz\u00edtett a magyar b\u00f6rt\u00f6n\u00f6kben fogvatartottak \u00e9s hozz\u00e1tartoz\u00f3ik eg\u00e9szs\u00e9g\u00e9nek v\u00e9delm\u00e9ben meghozott megel\u0151z\u0151 int\u00e9zked\u00e9sekr\u0151l a b\u00fcntet\u00e9s-v\u00e9grehajt\u00e1s, a vide\u00f3kban egy fogvatartott magyar\u00e1zza el t\u00e1rsainak \u00e9s csal\u00e1dtagjainak a korl\u00e1toz\u00e1sok fontoss\u00e1g\u00e1t - k\u00f6z\u00f6lte a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga.\n\nA vide\u00f3k a b\u00fcntet\u00e9s-v\u00e9grehajt\u00e1si szervezet Youtube-csatorn\u00e1j\u00e1n (Prison Hungary) \u00e9rhet\u0151k el, a korl\u00e1toz\u00e1sok pedig a szervezet hivatalos oldal\u00e1n, a\u00a0https://bv.gov.hu/hu/node/3592\u00a0linken.\nA h\u00e9ten korl\u00e1tozt\u00e1k a l\u00e1togat\u00f3k fogad\u00e1s\u00e1nak rendj\u00e9t, eszerint a fogvatartottak havonta egyszer alkalmank\u00e9nt harminc, legfeljebb hatvan percben fogadhatnak l\u00e1togat\u00f3t \u00fagy, hogy a fogvatartottak \u00e9s a l\u00e1togat\u00f3k k\u00f6z\u00f6tt testi kontaktusra, \u00e9rintkez\u00e9sre nincs lehet\u0151s\u00e9g. A csal\u00e1di l\u00e1togat\u00f3fogad\u00e1s ideiglenesen fel lett f\u00fcggesztve, a fogvatartottak \u00e9s hozz\u00e1tartoz\u00f3ik plexivel ell\u00e1tott l\u00e1togat\u00f3fogad\u00f3 helyis\u00e9gben tal\u00e1lkozhatnak.\n\nTov\u00e1bbi korl\u00e1toz\u00e1s, hogy a fogvatartottak egyidej\u0171leg legfeljebb k\u00e9t kapcsolattart\u00f3t fogadhatnak, \u00e9s javasolt, hogy ne kezdem\u00e9nyezz\u00e9k gyermekkor\u00fa, 60 \u00e9v feletti, illetve tart\u00f3san vagy aktu\u00e1lisan beteg hozz\u00e1tartoz\u00f3 l\u00e1togat\u00f3 fogad\u00e1s\u00e1t. A b\u00fcntet\u00e9s-v\u00e9grehajt\u00e1si int\u00e9zetek a szem\u00e9lyes kapcsolattart\u00e1s kiv\u00e1lt\u00e1s\u00e1ra telefonos \u00e9s Skype-os lehet\u0151s\u00e9geket is biztos\u00edtanak.\nIdeiglenesen felf\u00fcggesztett\u00e9k a fogvatartottak lelki gondoz\u00e1s\u00e1ban, b\u00f6rt\u00f6npasztor\u00e1ci\u00f3j\u00e1ban, misszi\u00f3s tev\u00e9kenys\u00e9g\u00e9ben egy\u00fcttm\u0171k\u00f6d\u0151 k\u00fcls\u0151 egyh\u00e1zi \u00e9s civil szem\u00e9lyek, valamint az oktat\u00e1st v\u00e9gz\u0151 tan\u00e1rok b\u00fcntet\u00e9s-v\u00e9grehajt\u00e1si int\u00e9zetekben v\u00e9gzett munk\u00e1j\u00e1t.\n\nMTI 2020. m\u00e1rcius 20.\n\n"}]