[{"date": "2020-03-27 19:16", "url": "https://koronavirus.gov.hu/cikkek/kijarasi-korlatozas-kerjuk-az-idoseket-hogy-maradjanak-otthon", "h1": "Kij\u00e1r\u00e1si korl\u00e1toz\u00e1s -  K\u00e9rj\u00fck az id\u0151seket, hogy maradjanak otthon!", "body": "\nSzombaton m\u00e1r \u00e9l a kij\u00e1r\u00e1si korl\u00e1toz\u00e1s, ami \u00fajabb, az id\u0151seket v\u00e9d\u0151 int\u00e9zked\u00e9st is tartalmaz. Ahogy arr\u00f3l m\u00e1s sokszor besz\u00e9lt\u00fcnk, arra k\u00e9rj\u00fck az id\u0151seket, hogy lehet\u0151leg maradjanak otthon. A koronav\u00edrus ugyanis r\u00e1juk a legvesz\u00e9lyesebb. A bev\u00e1s\u00e1rl\u00e1st, gy\u00f3gyszerkiv\u00e1s\u00e1rl\u00e1st b\u00edzz\u00e1k most egy hozz\u00e1tartoz\u00f3jukra, ismer\u0151s\u00fckre, vagy nyugodtan forduljanak az \u00f6nkorm\u00e1nyzathoz is seg\u00edts\u00e9g\u00e9rt, hiszen az \u00f6nkorm\u00e1nyzatoknak t\u00f6rv\u00e9nyi k\u00f6teless\u00e9g\u00fck seg\u00edteni az id\u0151seket.\n\nHa egy id\u0151s ember, m\u00e9gis \u00fagy d\u00f6nt, hogy elhagyja otthon\u00e1t, akkor szombatt\u00f3l r\u00e1 is vonatkozik\u00a0 - ahogy mindenki m\u00e1sra is -, hogy ezt csak alapos okkal teheti meg.\nSzombatt\u00f3l 65 \u00e9v feletti szem\u00e9ly \u00e9lelmiszer\u00fczletbe, drog\u00e9ri\u00e1ba, piacra, patik\u00e1ba csak reggel 9 \u00f3ra \u00e9s d\u00e9li 12 \u00f3ra k\u00f6z\u00f6tt mehet.\u00a0A t\u00f6bbiek csak ezen az id\u0151s\u00e1von k\u00edv\u00fcl mehetnek. Ennek az a c\u00e9lja, hogy id\u0151ben is elv\u00e1lasszuk az id\u0151seket \u00e9s a fiatalabbakat egym\u00e1st\u00f3l, \u00e9s az id\u0151sek ne legyenek egyszerre z\u00e1rt t\u00e9rben m\u00e1sokkal, mert egy fiatalabb - ak\u00e1r t\u00fcnetmentes - ember k\u00f6nnyen megfert\u0151zheti az id\u0151sebbet.\n\nAz id\u0151sekt\u0151l azonban ism\u00e9t nyomat\u00e9kosan k\u00e9rj\u00fck, hogy lehet\u0151leg maradjanak otthon. Ha el is mennek a kijel\u00f6lt d\u00e9lel\u0151tti id\u0151s\u00e1vban boltba, akkor tarts\u00e1k be az aj\u00e1nl\u00e1sokat: tarts\u00e1k a legal\u00e1bb 1,5 m\u00e9teres t\u00e1vols\u00e1got mindenkit\u0151l, ne csoportosuljnak m\u00e9g a kort\u00e1rsaikkal sem, ne puszilkodjanak ismer\u0151s\u00f6kkel, r\u00f6vid ideig legyenek ott, a boltban a term\u00e9keket ne fogdoss\u00e1k, gyakran \u00e9s alaposan mossanak kezet. \n\u00c9rtelemszer\u0171en 9 \u00e9s 12 \u00f3ra k\u00f6z\u00f6tt\u00a0 65 \u00e9v alattiak nem mehetnek be\u00a0 \u00e9lelmiszer\u00fczletbe, drog\u00e9ri\u00e1ba, piacra, patik\u00e1ba.\nVigy\u00e1zzanak magukra! Vigy\u00e1zzunk egym\u00e1sra!\n\n\n"}]