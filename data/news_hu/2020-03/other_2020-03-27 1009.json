[{"date": "2020-03-27 10:09", "url": "https://koronavirus.gov.hu/cikkek/kijarasi-korlatozast-vezetnek-be", "h1": "Kij\u00e1r\u00e1si korl\u00e1toz\u00e1st vezetnek be", "body": "\nKij\u00e1r\u00e1si korl\u00e1toz\u00e1st vezetnek be Magyarorsz\u00e1g eg\u00e9sz ter\u00fclet\u00e9re m\u00e1rcius 28. \u00e9s \u00e1prilis 11. k\u00f6z\u00f6tt a koronav\u00edrus-j\u00e1rv\u00e1ny miatt. \u00cdgy k\u00e9t h\u00e9ten kereszt\u00fcl az otthonokat, a lak\u00f3helyeket csak munkav\u00e9gz\u00e9s vagy az alapvet\u0151 sz\u00fcks\u00e9gletek ell\u00e1t\u00e1sa c\u00e9lj\u00e1b\u00f3l lehet elhagyni - jelentette be Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban, a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs kora reggeli tan\u00e1cskoz\u00e1sa ut\u00e1n.\n\n\nOrb\u00e1n Viktor az int\u00e9zked\u00e9st \u00e9szszer\u0171nek, ar\u00e1nyosnak nevezte, jelezve, hogy nemzetk\u00f6zi p\u00e9ld\u00e1k alapj\u00e1n \u00e1ll\u00edtott\u00e1k \u00f6ssze, \u00e9s a magyar els\u0151sorban a bajor megold\u00e1sb\u00f3l indul ki, de kicsit szigor\u00fabb.\nMegpr\u00f3b\u00e1lj\u00e1k ugyanis \"elviselhet\u0151 m\u00f3don\" elv\u00e1lasztani a vesz\u00e9lyeztetett id\u0151seket a fiatalokt\u00f3l - magyar\u00e1zta -, \u00edgy a tov\u00e1bbra is nyitva tart\u00f3 \u00e9lelmiszerboltok, drog\u00e9ri\u00e1k, patik\u00e1k eset\u00e9ben olyan speci\u00e1lis szab\u00e1ly l\u00e9p \u00e9letbe, hogy a 65 \u00e9v felettiek d\u00e9lel\u0151tt 9 \u00e9s 12 \u00f3ra k\u00f6z\u00f6tt l\u00e1togathatj\u00e1k ezeket az \u00fczleteket. Ebben az id\u0151szakban m\u00e1s nem mehet be ezekbe.\nA korm\u00e1nyf\u0151 azt v\u00e1rja a kij\u00e1r\u00e1si korl\u00e1toz\u00e1st\u00f3l, hogy lecs\u00f6kken a kontaktusok sz\u00e1ma, \u00e9s ha ez megt\u00f6rt\u00e9nik, akkor a j\u00e1rv\u00e1ny terjed\u00e9si sebess\u00e9ge is lelassul.\nK\u00e9rd\u0151\u00edves inform\u00e1ci\u00f3gy\u0171jt\u00e9sre hivatkozva a minisztereln\u00f6k az eddigi korl\u00e1toz\u00e1sokat eredm\u00e9nyeseknek nevezte, jelezve, hogy a magyarok a t\u00e1rsadalmi \u00e9rintkez\u00e9seik mennyis\u00e9g\u00e9t egytized\u00e9re cs\u00f6kkentett\u00e9k. Ha azonban most nem vezetnek be egy \u00fajabb korl\u00e1toz\u00e1st, akkor ez nem fog tov\u00e1bb cs\u00f6kkenni. Ez\u00e9rt most volt itt az ideje a kij\u00e1r\u00e1si korl\u00e1toz\u00e1s elrendel\u00e9s\u00e9nek - h\u00edvta fel a figyelmet.\nA kij\u00e1r\u00e1si korl\u00e1toz\u00e1sr\u00f3l sz\u00f3l\u00f3 rendelet felsorolja azokat az alapos okokat, amelyek eset\u00e9ben elhagyhat\u00f3 a lak\u00f3- vagy tart\u00f3zkod\u00e1si hely. Igyekeztek ezt \u00fagy meghat\u00e1rozni, hogy \"az \u00e9let \u00e9lhet\u0151 maradjon\" - fogalmazott.\nAz alapos indokok k\u00f6z\u00f6tt eml\u00edtette, hogy azok a sz\u00fcl\u0151k, akik nem tudj\u00e1k megoldani gyermek\u00fck otthoni fel\u00fcgyelet\u00e9t, tov\u00e1bbra is bevihetik \u0151ket az iskol\u00e1ba, \u00f3vod\u00e1ba.\nKi lehet menni a szabadba is, de azt k\u00e9rik, ne csoportosuljanak, \u00e9s tartsanak t\u00e1vols\u00e1got egym\u00e1st\u00f3l az emberek. A hozz\u00e1tartoz\u00f3kra term\u00e9szetesen megenged\u0151bb szab\u00e1lyok vonatkoznak - fejtette ki.\nHa valaki nem tartja be az el\u0151\u00edr\u00e1sokat, az szab\u00e1lys\u00e9rt\u00e9snek min\u0151s\u00fcl, de Orb\u00e1n Viktor azt k\u00e9rte a rend\u0151r\u00f6kt\u0151l, ne kik\u00e9nyszer\u00edts\u00e9k a szab\u00e1lyokat, hanem seg\u00edts\u00e9k az embereket a betart\u00e1sukban.\nK\u00fcl\u00f6n hangs\u00falyozta, hogy nem kij\u00e1r\u00e1si tilalomr\u00f3l van sz\u00f3, mert annak eset\u00e9ben \"a l\u00e9gy sem rep\u00fclhet ki\". Hozz\u00e1tette, nagyon szeretn\u00e9 elker\u00fclni, hogy olyan helyzet alakuljon ki Magyarorsz\u00e1gon, amikor az \u00e9letet szinte elviselhetetlenn\u00e9 tev\u0151 korl\u00e1toz\u00e1sokat kell bevezetni.\nA minisztereln\u00f6k arr\u00f3l is besz\u00e9lt, hogy egy nagyobb v\u00e1ls\u00e1got - jelen esetben egy nagyobb j\u00e1rv\u00e1nyt - csak intelligensen lehet kezelni. \"A sz\u00fcletett intelligenci\u00e1val a magyarok mindig is j\u00f3l \u00e1lltak. (...) A fegyelmezetts\u00e9ghez is egy sz\u00fcletett intelligencia kell\" - fogalmazott.\nA belpolitikai helyzetr\u0151l azt mondta, \"most nem politik\u00e1ra van sz\u00fcks\u00e9g\", hanem \u00f6sszefog\u00e1sra, mert \"min\u00e9l t\u00f6bben fogunk \u00f6ssze, ann\u00e1l t\u00f6bb ember\u00e9letet tudunk megmenteni\". Ez most nem a hatalomr\u00f3l, hanem ember\u00e9letekr\u0151l sz\u00f3l - hangs\u00falyozta.\nEml\u00e9keztetett, hogy mivel a legut\u00f3bbi parlamenti \u00fcl\u00e9sen nem kapt\u00e1k meg kell\u0151 gyorsas\u00e1ggal a sz\u00fcks\u00e9ges felhatalmaz\u00e1st, most n\u00e9h\u00e1ny int\u00e9zked\u00e9s jogilag bizonytalann\u00e1 v\u00e1lt. Ezek k\u00f6z\u00f6tt vannak a hat\u00e1r\u00e1tl\u00e9p\u00e9si tilalmak, de azokat most m\u00e1s jogi alapon meghosszabb\u00edtott\u00e1k, mert \"nem lehet az orsz\u00e1got v\u00e9dtelen\u00fcl hagyni akkor sem, ha az ellenz\u00e9k nem m\u00e9lt\u00f3ztatik hozz\u00e1j\u00e1rulni a gyors d\u00f6nt\u00e9shez\" - k\u00f6z\u00f6lte.\nHat\u00e1lyukat vesztett\u00e9k az egyetembez\u00e1r\u00e1si d\u00f6nt\u00e9sek is, viszont azt k\u00e9rt\u00e9k a rektorokt\u00f3l, tarts\u00e1k z\u00e1rva tov\u00e1bbra is az int\u00e9zm\u00e9nyeket.\nA minisztereln\u00f6k megjegyezte, j\u00f6v\u0151 h\u00e9ten m\u00e1r el\u00e9g lesz a korm\u00e1nyp\u00e1rti k\u00e9pvisel\u0151k szavazata is a gyors cselekv\u00e9shez sz\u00fcks\u00e9ges d\u00f6nt\u00e9sekhez, mert \"a dolog l\u00e9nyege a gyorsas\u00e1g\". J\u00e1rv\u00e1ny idej\u00e9n a gyors reag\u00e1l\u00e1son m\u00falhatnak az \u00e9letek - mutatott r\u00e1, hozz\u00e1f\u0171zve: a korm\u00e1ny nem akar olyan int\u00e9zked\u00e9seket hozni, amelyekhez nincs joga, csak gyorsan akar d\u00f6nteni.\nAz EU-ra \u00e9s a koronav\u00edrus-v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot \u00e9rt uni\u00f3s kritik\u00e1kra kit\u00e9rve Orb\u00e1n Viktor \u00fagy fogalmazott: \"t\u0151lem azt\u00e1n vizsg\u00e1lhatj\u00e1k (a javaslatot), sok sikert hozz\u00e1 meg j\u00f3 eg\u00e9szs\u00e9get\". Vannak helyzetek, amikor nem lehet udvariaskodni, ez\u00e9rt vil\u00e1gosan megmondta az EU-s \"kekecked\u0151knek\", hogy ez most nem a jogi, elm\u00e9leti k\u00e9rd\u00e9sekkel val\u00f3 \"okoskod\u00e1s\" ideje, mert j\u00e1rv\u00e1ny van, \u00e9leteket kell menteni - k\u00f6z\u00f6lte.\nAzt is mondta, hogy a jelenlegi j\u00e1rv\u00e1nyhelyzetben k\u00fcl\u00f6n\u00f6sk\u00e9ppen is megmutatkoznak az EU gyenges\u00e9gei.\nMegjegyezte tov\u00e1bb\u00e1, hogy Magyarorsz\u00e1g seg\u00edts\u00e9get K\u00edn\u00e1t\u00f3l \u00e9s a T\u00fcrk Tan\u00e1cst\u00f3l kapott.\nFeltette egy\u00fattal a k\u00e9rd\u00e9st, hogy hol voltak az EU-nak a j\u00e1rv\u00e1ny\u00fcgyi hivatalban sok p\u00e9nz\u00e9rt dolgoz\u00f3 emberei, \u00e9s \u0151k miket mondtak a koronav\u00edrusr\u00f3l janu\u00e1r-febru\u00e1rban.\nA magyar gazdas\u00e1gv\u00e9delmi int\u00e9zked\u00e9sekr\u0151l sz\u00f3lva a minisztereln\u00f6k azt mondta, \"most nem a gazdas\u00e1g az els\u0151, hanem az emberek\", de persze k\u00f6zben m\u00e1r dolgoznak a gazdas\u00e1g v\u00e9delm\u00e9n, \u00fajraind\u00edt\u00e1s\u00e1n.\nMost els\u0151sorban az orvosoknak, az \u00e1pol\u00f3knak, a ment\u0151s\u00f6knek, a j\u00e1rv\u00e1ny\u00fcgyi szakembereknek \u00e9s rendv\u00e9delmi dolgoz\u00f3knak kell kifejezni az elismer\u00e9st - hangoztatta, m\u00e9ltatva tov\u00e1bb\u00e1 azokat is, akik p\u00e9ld\u00e1ul \u00e9lelmiszer\u00fczletben, gy\u00f3gyszert\u00e1rban, gy\u00e1rakban vagy \u00e1rufuvaroz\u00f3k\u00e9nt dolgoznak.\n\"\u00c9s minden magyar embernek is k\u00f6sz\u00f6nettel tartozom, mert ha h\u00e1bor\u00fa van, \u00e9s ez egy h\u00e1bor\u00fas helyzet, nemcsak a frontvonal sz\u00e1m\u00edt - persze az a legfontosabb -, hanem a h\u00e1torsz\u00e1g is\" - fogalmazott, kiemelve, hogy a h\u00e1torsz\u00e1g is rendezetts\u00e9get mutat.\nK\u00f6z\u00f6lte: v\u00e1rhat\u00f3an \u00e1prilis els\u0151-m\u00e1sodik het\u00e9ben l\u00e9p a nyilv\u00e1noss\u00e1g el\u00e9 a gazdas\u00e1g \u00fajraind\u00edt\u00e1s\u00e1t szolg\u00e1l\u00f3 akci\u00f3tervvel.\nAz eg\u00e9szs\u00e9g\u00fcgyi helyzettel kapcsolatban Orb\u00e1n Viktor kifejtette: a c\u00e9l most a fert\u0151z\u00e9s terjed\u00e9s\u00e9nek lelass\u00edt\u00e1sa, nem a v\u00edrus \"meg\u00f6l\u00e9se\", mert ahhoz vakcina kellene.\nAzt is mondta, hogy az emberek mintegy 80 sz\u00e1zal\u00e9ka csak hordoz\u00f3, szinte \u00e9szre sem veszi, hogy benne volt a v\u00edrus.\n\u00a0\n\n\u00a0\nVan ugyanakkor 15-20 sz\u00e1zal\u00e9k, aki ett\u0151l megbetegszik, t\u00fcnetei lesznek. Ennek a sok embernek - ez Magyarorsz\u00e1g eset\u00e9ben a teljes n\u00e9pess\u00e9gre kivet\u00edtve mintegy k\u00e9tmilli\u00f3 - egy r\u00e9sze k\u00f3rh\u00e1zi ell\u00e1t\u00e1sra is szorul - magyar\u00e1zta. Az id\u0151sek, illetve a komoly alapbetegs\u00e9ggel rendelkez\u0151k pedig intenz\u00edv ell\u00e1t\u00e1sra is szorulhatnak, ha pedig a fert\u0151z\u00e9st nem tudj\u00e1k lelass\u00edtani, akkor \u0151k egyszerre ig\u00e9nyeln\u00e9nek k\u00f3rh\u00e1zi ell\u00e1t\u00e1st, ezt pedig a magyar eg\u00e9szs\u00e9g\u00fcgyi rendszer nem b\u00edrn\u00e1 ki.\nAmikor Magyarorsz\u00e1g eljut a j\u00e1rv\u00e1ny tet\u0151pontj\u00e1ra, akkor k\u00f6r\u00fclbel\u00fcl t\u00edzszeres terhel\u00e9snek lesz kit\u00e9ve az eg\u00e9szs\u00e9g\u00fcgy, b\u00e9ke\u00e1llapothoz k\u00e9pest, anyagban, \u00e1gyban, l\u00e9legeztet\u0151g\u00e9pben, orvosban, \u00e1pol\u00f3ban - mondta, az egyik legnagyobb feladatnak nevezve az orvosok v\u00e9delm\u00e9t.\nBejelentette azt is, hogy h\u00e9tf\u0151 reggelt\u0151l minden k\u00f3rh\u00e1z \u00e9l\u00e9n megjelennek az egyenruh\u00e1s \"k\u00f3rh\u00e1zparancsnokok\".\nOrvosszakmai k\u00e9rd\u00e9sekben term\u00e9szetesen nem \u0151k fognak d\u00f6nteni, hanem az orvosok, de a j\u00e1rv\u00e1ny\u00fcgyi el\u0151\u00edr\u00e1sok betart\u00e1sa, betartat\u00e1sa, a k\u00e9szletek rendelkez\u00e9sre \u00e1ll\u00e1sa, a szem\u00e9lyzettel gazd\u00e1lkod\u00e1s folyamatos \"karbantart\u00e1sa\" a \"k\u00f3rh\u00e1zparancsnokok\" feladata lesz - k\u00f6z\u00f6lte a korm\u00e1nyf\u0151. Hangs\u00falyozta: ha a k\u00f6vetkez\u0151 n\u00e9h\u00e1ny h\u00e9tben, h\u00f3napban j\u00f3l m\u0171k\u00f6dik ez a rendszer, a k\u00f3rh\u00e1zak ki fogj\u00e1k b\u00edrni a terhel\u00e9st.\n\"Ahogyan az orsz\u00e1g most m\u0171k\u00f6dik, az egy katonai, harc\u00e1szati akci\u00f3terv. (...) Ha ezt j\u00f3l csin\u00e1ljuk a k\u00f6vetkez\u0151 k\u00e9t h\u00e9tben, akkor a kontaktusok sz\u00e1ma nagyon visszaesik, \u00e9s a j\u00e1rv\u00e1ny terjed\u00e9se le tud lassulni\" - mondta Orb\u00e1n Viktor.\n\u00a0\nForr\u00e1s: MTI\n\n"}]