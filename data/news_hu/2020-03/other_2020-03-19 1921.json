[{"date": "2020-03-19 19:21", "url": "https://koronavirus.gov.hu/cikkek/szijjarto-letrejott-kulfoldon-rekedt-magyarok-hazatereset-megszervezo-munkacsoport", "h1": "Szijj\u00e1rt\u00f3: l\u00e9trej\u00f6tt a k\u00fclf\u00f6ld\u00f6n rekedt magyarok hazat\u00e9r\u00e9s\u00e9t megszervez\u0151 munkacsoport", "body": "\nL\u00e9trej\u00f6tt a k\u00fclf\u00f6ld\u00f6n rekedt magyarok hazat\u00e9r\u00e9s\u00e9t megszervez\u0151 munkacsoport a K\u00fcl\u00fcgyminiszt\u00e9riumban - jelentette be Szijj\u00e1rt\u00f3 P\u00e9ter.\n\nA t\u00e1rcavezet\u0151 k\u00f6z\u00f6lte: d\u00e9lut\u00e1n videokonferencia keret\u00e9ben egyeztetett az olasz, a horv\u00e1t, a szlov\u00e9n \u00e9s az osztr\u00e1k kolleg\u00e1j\u00e1val.\nKifejtette: az olasz k\u00fcl\u00fcgyminiszter \"riaszt\u00f3 sz\u00e1madatokr\u00f3l t\u00e1j\u00e9koztatott\", meghaladta a 28 ezret a fert\u0151z\u00f6ttek sz\u00e1ma Olaszorsz\u00e1gban, r\u00e1ad\u00e1sul nagyon gyorsan v\u00e1ltozik, romlik a helyzet, ez\u00e9rt azt a tan\u00e1csot adta, hogy \"semmik\u00e9ppen se \u00e9rt\u00e9kelj\u00fck alul a v\u00edrust \u00e9s az \u00e1ltala jelentett vesz\u00e9lyeket\".\nSzijj\u00e1rt\u00f3 P\u00e9ter hangs\u00falyozta: mivel ez egy hossz\u00fat\u00e1von megmarad\u00f3 kih\u00edv\u00e1s lesz, m\u00e9g egyszer arra k\u00e9r mindenkit, hogy aki k\u00fclf\u00f6ld\u00f6n van \u00e9s szeretne hazaj\u00f6nni, tegye meg min\u00e9l el\u0151bb vagy jelezze min\u00e9l el\u0151bb, hogy seg\u00edts\u00e9gre van sz\u00fcks\u00e9ge. \"Nem \u00e9rdemes arra spekul\u00e1lni, hogy majd egy-k\u00e9t h\u00e9t m\u00falva hazaj\u00f6nnek, mert hossz\u00fa h\u00f3napokig tart\u00f3 nemzetk\u00f6zi k\u00f6zleked\u00e9si korl\u00e1toz\u00e1sokkal kell sz\u00e1molnunk\" - fogalmazott.\n\nElmondta: a K\u00fcl\u00fcgyminiszt\u00e9riumban l\u00e9trej\u00f6tt a k\u00fclf\u00f6ld\u00f6n rekedt magyarok hazat\u00e9r\u00e9s\u00e9t megszervez\u0151 munkacsoport, amelyet Szt\u00e1ray P\u00e9ter \u00e1llamtitk\u00e1r vezet. M\u00e1r folyamatosan egyeztetnek k\u00f6z\u00e9p-eur\u00f3pai k\u00f6rben, hogy mik\u00e9nt tudn\u00e1k hazahozni a vil\u00e1g messzi, t\u00e1voli pontjain elsz\u00f3rtan l\u00e9v\u0151 magyar csoportokat, csal\u00e1dokat, egy\u00e9neket - k\u00f6z\u00f6lte.\nKit\u00e9rt r\u00e1: Ausztri\u00e1val, Szlov\u00e1ki\u00e1val, Horv\u00e1torsz\u00e1ggal, Szlov\u00e9ni\u00e1val \u00e9s Csehorsz\u00e1ggal abban maradtak, hogy folyamatosan koordin\u00e1lj\u00e1k az ig\u00e9nyeket, hogyha valaki k\u00fcl\u00f6ng\u00e9pet k\u00fcld, akkor az arr\u00f3l sz\u00f3l\u00f3 inform\u00e1ci\u00f3t megosztj\u00e1k.\n\"Azon lesz\u00fcnk, hogy min\u00e9l el\u0151bb, minden hazat\u00e9rni akar\u00f3 magyart haza tudjunk hozni\" - emelte ki Szijj\u00e1rt\u00f3 P\u00e9ter.\n\n\n\u00a0\n2020. m\u00e1rcius 19.\n\n"}]