[{"date": "2020-03-25 15:22", "url": "https://koronavirus.gov.hu/cikkek/gyogyszereszi-kamara-biztositott-gyogyszerek-utanpotlasa", "h1": "Gy\u00f3gyszer\u00e9szi kamara: biztos\u00edtott a gy\u00f3gyszerek ut\u00e1np\u00f3tl\u00e1sa", "body": "\nBiztos\u00edtott a gy\u00f3gyszerek folyamatos ut\u00e1np\u00f3tl\u00e1sa, ez\u00e9rt nem fontos, hogy azokat t\u00f6bb h\u00f3napra el\u0151re kiv\u00e1lts\u00e1k - h\u00edvta fel a figyelmet a Magyar Gy\u00f3gyszer\u00e9szi Kamara eln\u00f6ke szerd\u00e1n, a korm\u00e1ny Facebook-oldal\u00e1n k\u00f6zz\u00e9tett vide\u00f3j\u00e1ban.\n\n\u00a0\nHank\u00f3 Zolt\u00e1n k\u00f6sz\u00f6netet mondott az embereknek az\u00e9rt, hogy meg\u00e9rtett\u00e9k, nemcsak a gy\u00f3gyszer\u00e9szek, hanem a saj\u00e1t eg\u00e9szs\u00e9g\u00fck v\u00e9delm\u00e9t is szolg\u00e1lja, ha nem a patik\u00e1ban, hanem az el\u0151tt, a t\u00f6bbi betegt\u0151l megfelel\u0151 t\u00e1vols\u00e1got tartva v\u00e1rj\u00e1k ki a sorukat.\n\nElmondta, ha valaki az id\u0151s hozz\u00e1tartoz\u00f3j\u00e1nak vagy szomsz\u00e9dj\u00e1nak akar seg\u00edteni a gy\u00f3gyszerei kiv\u00e1lt\u00e1s\u00e1ban, akkor vigye mag\u00e1val a saj\u00e1t igazolv\u00e1ny\u00e1t \u00e9s az illet\u0151 TAJ-sz\u00e1m\u00e1t.\nHank\u00f3 Zolt\u00e1n felh\u00edvta a figyelmet arra, ha a gy\u00f3gyszert\u00e1rban \u00e9ppen nincs az a gy\u00f3gyszer, amit az orvos fel\u00edrt, akkor fogadj\u00e1k el a patikusok \u00e1ltal felaj\u00e1nlott helyettes\u00edt\u0151 k\u00e9sz\u00edtm\u00e9nyt, amelynek ugyanaz a hat\u00f3anyaga \u00e9s ugyanolyan a hat\u00e1sa. Ezzel elker\u00fclhet\u0151, hogy m\u00e1sik gy\u00f3gyszert\u00e1rba kelljen menni, \u00e9s egy \u00fajabb sort kelljen kiv\u00e1rni - tette hozz\u00e1.\n\nNyitrai Zsolt, kiemelt t\u00e1rsadalmi \u00fcgyek\u00e9rt felel\u0151s minisztereln\u00f6ki megb\u00edzott a vide\u00f3ban megk\u00f6sz\u00f6nte Magyarorsz\u00e1g t\u00f6bb mint 2300 patik\u00e1j\u00e1ban dolgoz\u00f3 12 ezer gy\u00f3gyszer\u00e9sz \u00e9s gy\u00f3gyszert\u00e1ri asszisztens t\u00fcrelm\u00e9t, felel\u0151ss\u00e9gteljes szakmai munk\u00e1j\u00e1t.\nForr\u00e1s: MTI\n\n\n"}]