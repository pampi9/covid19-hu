[{"date": "2020-03-18 21:58", "url": "https://koronavirus.gov.hu/cikkek/mar-tobb-mint-2800-hatosagi-hazi-karantent-rendeltek-el-aki-felelotlenul-nem-tartja-be-az", "h1": " M\u00e1r t\u00f6bb mint 2800 hat\u00f3s\u00e1gi h\u00e1zi karant\u00e9nt rendeltek el -  aki felel\u0151tlen\u00fcl nem tartja be, az a j\u00e1rv\u00e1ny terjed\u00e9s\u00e9t seg\u00edti!", "body": "\nA koronav\u00edrus-j\u00e1rv\u00e1ny elleni rendk\u00edv\u00fcli int\u00e9zked\u00e9sek v\u00e9grehajt\u00e1sa folyamatos, zajlik a hat\u00e1rellen\u0151rz\u00e9s is. Az \u00e1tutaz\u00f3 forgalom szempontj\u00e1b\u00f3l pedig csak azok l\u00e9phetnek be, akiknek az orsz\u00e1gon \u00e1t t\u00f6rt\u00e9n\u0151 akad\u00e1lytalan \u00e1thalad\u00e1sa biztos\u00edtott - jelentette ki Lakatos Tibor, a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151je a szerdai sajt\u00f3t\u00e1j\u00e9koztat\u00f3n.\n\nIsmertette: m\u00e1rcius 12-t\u0151l kedd \u00e9jf\u00e9lig 2817 hat\u00f3s\u00e1gi h\u00e1zi karant\u00e9nt rendeltek el, \u00e9s 5094 olyan ellen\u0151rz\u00e9st v\u00e9geztek, amelynek sor\u00e1n a hat\u00f3s\u00e1gi h\u00e1zi karant\u00e9n szab\u00e1lyainak megtart\u00e1s\u00e1t vizsg\u00e1lt\u00e1k. Azok, akik nem tartj\u00e1k be a hat\u00f3s\u00e1g \u00e1ltal elrendelt karant\u00e9nt, azok szankci\u00f3kra sz\u00e1m\u00edthatnak \u00e9s egy\u00fattal s\u00falyos felel\u0151tlens\u00e9get k\u00f6vetnek el, mert pont az ilyen felel\u0151tlen viselked\u00e9s miatt fert\u0151zhetnek meg m\u00e1sokat \u00e9s \u00edgy gyorsulhat a j\u00e1rv\u00e1ny terjed\u00e9se.\nEllen\u0151rizt\u00e9k a kereskedelmi int\u00e9zm\u00e9nyek nyitva tart\u00e1s\u00e1t korl\u00e1toz\u00f3 int\u00e9zked\u00e9sek betart\u00e1s\u00e1t is, az \u00f6nk\u00e9ntes jogk\u00f6vet\u00e9s t\u00fals\u00falyban van, de h\u00e9t szem\u00e9llyel szemben m\u00e1r 350 ezer forint \u00e9rt\u00e9kben szabtak ki b\u00edrs\u00e1got a szab\u00e1lyok megszeg\u00e9se miatt. Folytatj\u00e1k a kereskedelmi egys\u00e9gek ellen\u0151rz\u00e9s\u00e9t, a Nemzeti Ad\u00f3- \u00e9s V\u00e1mhivatal is seg\u00edt ebben.\nFolyamatosan monitorozz\u00e1k azt is, hogy a v\u00edrus helyzet\u00e9t kihaszn\u00e1lva kik azok, aki meg akarj\u00e1k k\u00e1ros\u00edtani a magyar embereket. Meg k\u00edv\u00e1nj\u00e1k g\u00e1tolni, hogy valaki hasznot h\u00fazzon ebb\u0151l a rendk\u00edv\u00fcli helyzetb\u0151l. Fogyaszt\u00f3v\u00e9delmi ellen\u0151rz\u00e9seket tartanak, tov\u00e1bb\u00e1 azt is vizsg\u00e1lj\u00e1k, hogy a keresked\u0151k \u00e1ltal k\u00edn\u00e1lt term\u00e9kek alkalmasak-e arra, amire eladj\u00e1k a vev\u0151knek, azt meg k\u00edv\u00e1nj\u00e1k g\u00e1tolni, hogy b\u00e1rki hasznot h\u00fazzon az \u00e1llampolg\u00e1rok szorult helyzet\u00e9b\u0151l.\n\nJelen k\u00f6r\u00fclm\u00e9nyek k\u00f6z\u00f6tt a korm\u00e1ny int\u00e9zked\u00e9sei arra ir\u00e1nyulnak, hogy a v\u00edrus terjed\u00e9s\u00e9nek lass\u00edt\u00e1sa mellett a magyar \u00e1llampolg\u00e1rok ell\u00e1t\u00e1s\u00e1t biztos\u00edts\u00e1k. Ismertette ennek t\u00f6bbek k\u00f6zt a teherforgalom biztos\u00edt\u00e1sa \u00e9rdek\u00e9ben is sz\u00fcks\u00e9g volt, hogy Magyarorsz\u00e1gon is biztos\u00edtott legyen a lakoss\u00e1g ell\u00e1t\u00e1sa. Jelenleg Hegyeshalomn\u00e1l egy \u00f3ra al\u00e1 cs\u00f6kkent a v\u00e1rakoz\u00e1s, tov\u00e1bb\u00e1 K\u00f3ph\u00e1z\u00e1n \u00e9s R\u00e1baf\u00fczesn\u00e9l is megind\u00edtott\u00e1k a teherforgalmat. Az orsz\u00e1gon bel\u00fcl a teherforgalom zavartalan - tette hozz\u00e1. Az akad\u00e1lytalan teherforgalom az egyik z\u00e1loga a lakoss\u00e1g ell\u00e1t\u00e1s\u00e1hoz. Hangs\u00falyozta: az \u00e1ruell\u00e1t\u00e1s folyamatos, a belf\u00f6ldi k\u00f6zleked\u00e9st nem korl\u00e1tozz\u00e1k semmilyen form\u00e1ban, m\u00e1sr\u00e9szt a k\u00fclf\u00f6ldr\u0151l \u00e9rkez\u0151 teherforgalom is zavartalan.\nBesz\u00e1molt arr\u00f3l is, hogy a hat\u00e1ron igyekeznek humanit\u00e1rius m\u00f3don elj\u00e1rni, ugyanakkor a rom\u00e1n \u00e9s bolg\u00e1r \u00e1llampolg\u00e1roknak biztos\u00edtott \u00e1thalad\u00e1si lehet\u0151s\u00e9g azzal a k\u00e1ros k\u00f6vetkezm\u00e9nnyel j\u00e1rt, hogy minden olyan rom\u00e1n \u00e9s bolg\u00e1r \u00e1llampolg\u00e1r, aki gyorsan haza szeretett volna jutni, az Hegyeshalomhoz ment \u00e9s 29 kilom\u00e9teres kocsisor torl\u00f3dott fel az osztr\u00e1k oldalon. Folyamatos korm\u00e1nyzati \u00e9s rend\u00e9szeti egyeztet\u00e9s zajlott a k\u00f6rnyez\u0151 orsz\u00e1gokkal, ennek k\u00f6vetkezt\u00e9ben meg tudt\u00e1k ind\u00edtani a Szerbi\u00e1ba, Rom\u00e1ni\u00e1ba, Bulg\u00e1ri\u00e1ba tart\u00f3 tranzit \u00e1tmen\u0151- \u00e9s a szem\u00e9lyforgalmat.\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva megjegyezte: az\u00a0operat\u00edv\u00a0t\u00f6rzs nem tett javaslatot egyel\u0151re a korm\u00e1nynak a koronav\u00edrus terjed\u00e9se miatt kij\u00e1r\u00e1si tilalomra vagy telep\u00fcl\u00e9sek lez\u00e1r\u00e1s\u00e1ra, de elk\u00e9pzelhet\u0151nek nevezte, hogy elj\u00f6n ennek az ideje. Lesz\u00f6gezte: nagyon alapos modellez\u00e9s \u00e9s sz\u00e1m\u00edt\u00e1sok sz\u00fcks\u00e9gesek egy ilyen int\u00e9zked\u00e9shez.\nRendk\u00edv\u00fcli korm\u00e1nyint\u00e9zked\u00e9sek: hat\u00e1rellen\u0151rz\u00e9s, beutaz\u00e1si tilalom, hat\u00f3s\u00e1gi h\u00e1zi karant\u00e9n\nhttps://koronavirus.gov.hu/cikkek/rendkivuli-kormanyintezkedesek-hatarellenorzes-beutazasi-tilalom-hatosagi-hazi-karanten\nEz\u00e9rt fontos a hat\u00f3s\u00e1gi h\u00e1zi karant\u00e9n bevezet\u00e9se \u00e9s betart\u00e1sa\nhttps://koronavirus.gov.hu/cikkek/ezert-fontos-hatosagi-hazi-karanten-bevezetese-es-betartasa\n\n"}]