[{"date": "2020-03-26 11:39", "url": "https://koronavirus.gov.hu/cikkek/penzugyminiszter-folyik-koltsegvetes-attervezese", "h1": "P\u00e9nz\u00fcgyminiszter: folyik a k\u00f6lts\u00e9gvet\u00e9s \u00e1ttervez\u00e9se", "body": "\nA p\u00e9nz\u00fcgyi akci\u00f3csoportban folyik a k\u00f6lts\u00e9gvet\u00e9s \u00e1ttervez\u00e9se - jelentette be Varga Mih\u00e1ly p\u00e9nz\u00fcgyminiszter cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA v\u00edrus \u00e9s a j\u00e1rv\u00e1ny elleni v\u00e9dekez\u00e9sek gazdas\u00e1gi hat\u00e1sa a teljes k\u00f6lts\u00e9gvet\u00e9st \u00e1t\u00edrja - hangs\u00falyozta. A gazdas\u00e1gv\u00e9delmi l\u00e9p\u00e9sek - a v\u00e1llalkoz\u00e1sok ad\u00f3fizet\u00e9s\u00e9nek halaszt\u00e1sa, a v\u00e9grehajt\u00e1sok, \u00e1rver\u00e9sek felf\u00fcggeszt\u00e9se, a t\u00f6rleszt\u00e9si morat\u00f3rium - megk\u00f6vetelik, hogy a p\u00e9nz\u00fcgyi fedezetet biztos\u00edt\u00f3 k\u00f6lts\u00e9gvet\u00e9snek is lennie kell.\nEml\u00e9keztetett arra, hogy a 2020-as k\u00f6lts\u00e9gvet\u00e9s elfogad\u00e1sakor 2019-ben m\u00e9g szolid vil\u00e1ggazdas\u00e1gi k\u00f6rnyezettel, 4 sz\u00e1zal\u00e9kos n\u00f6veked\u00e9ssel terveztek.\nHangs\u00falyozta, az idei k\u00f6lts\u00e9gvet\u00e9s \u00e1ttervez\u00e9sekor az a feladat, hogy a bev\u00e9teli \u00e9s a kiad\u00e1si oldalt a val\u00f3s gazdas\u00e1gi folyamatokhoz igaz\u00edts\u00e1k, \u00e9s el\u0151k\u00e9sz\u00edts\u00e9k azokat a hossz\u00fa t\u00e1v\u00fa int\u00e9zked\u00e9seket, amelyek a gazdas\u00e1g \u00fajra ind\u00edt\u00e1s\u00e1hoz sz\u00fcks\u00e9ges p\u00e9nz\u00fcgyi fedezetet megteremtik.\nKeresik a p\u00e9nz\u00fcgyi forr\u00e1sokat arra, hogy a magyar gazdas\u00e1g \u00fajra tudjon indulni, \u00e9s a k\u00e9s\u0151bbiekben olyan sebess\u00e9ggel haladjon, mint amilyen a kor\u00e1bbi h\u00f3napokra volt jellemz\u0151 - tette hozz\u00e1.\nVarga Mih\u00e1ly kiemelte, hogy a magyar gazdas\u00e1gban el\u00e9rt eredm\u00e9nyeket, p\u00e9ld\u00e1ul a munkahelyeket, meg kell v\u00e9deni.\nA p\u00e9nz\u00fcgyminiszter sz\u00f3lt arr\u00f3l, hogy a kiad\u00e1si oldalon is vannak \u00e1ttervez\u00e9sre v\u00e1r\u00f3 t\u00e9telek, p\u00e9ld\u00e1ul az olimpia elhalaszt\u00e1sa miatt.\nVarga Mih\u00e1ly kijelentette, a k\u00f6lts\u00e9gvet\u00e9snek abba az \u00e1llapotba kell ker\u00fclnie, hogy minden korm\u00e1nyzati int\u00e9zked\u00e9snek adott legyen a p\u00e9nz\u00fcgyi fedezete. A munkahelyek v\u00e9delm\u00e9n t\u00fal a p\u00e9nz\u00fcgyi eredm\u00e9nyeket - a kisebb \u00e1llamad\u00f3ss\u00e1g, a kisebb hi\u00e1ny el\u00e9r\u00e9s\u00e9t - meg kell v\u00e9deni. Tov\u00e1bbra is c\u00e9l, hogy 3 sz\u00e1zal\u00e9k alatt maradjon az \u00e1llamh\u00e1ztart\u00e1s hi\u00e1nya.\nEredetileg 1 sz\u00e1zal\u00e9kos hi\u00e1nyt terveztek erre az \u00e9vre, ez a sz\u00e1m m\u00e1r nem tarthat\u00f3, de a k\u00f6lts\u00e9gvet\u00e9sben t\u00f6bb mint 400 milli\u00e1rd forint tartal\u00e9k van, vagyis adott a t\u00e9r arra, hogy ak\u00e1r 3 sz\u00e1zal\u00e9kos deficittel is kezelhet\u0151 legyen a helyzet. Ha viszont a gazdas\u00e1g \u00fajra ind\u00edt\u00e1s\u00e1hoz felt\u00e9tlen\u00fcl sz\u00fcks\u00e9ges, ak\u00e1r magasabb hi\u00e1ny is elk\u00e9pzelhet\u0151 - mondta a p\u00e9nz\u00fcgyminiszter.\n\u00a0\nForr\u00e1s:MTI\n\u00a0\n\n"}]