[{"date": "2020-03-16 19:25", "url": "https://koronavirus.gov.hu/cikkek/az-energiaellatas-biztonsaga-erdekeben-tovabbi-lepeseket-tesz-az-eon", "h1": "Az energiaell\u00e1t\u00e1s biztons\u00e1ga \u00e9rdek\u00e9ben tov\u00e1bbi l\u00e9p\u00e9seket tesz az E.ON", "body": "\nAz \u00e1ram- \u00e9s g\u00e1zszolg\u00e1ltat\u00e1s folyamatos \u00e9s zavartalan biztos\u00edt\u00e1sa \u00e9rdek\u00e9ben az E.ON tov\u00e1bbi biztons\u00e1gi \u00f3vint\u00e9zked\u00e9seket vezet be - k\u00f6z\u00f6lte a t\u00e1rsas\u00e1g.\n\nA v\u00e1llalat ideiglenesen le\u00e1ll\u00edtja egyes halaszhat\u00f3, a folyamatos szolg\u00e1ltat\u00e1shoz nem alapvet\u0151 tev\u00e9kenys\u00e9geit. Amely ter\u00fcleteken lehets\u00e9ges, ott a c\u00e9g digit\u00e1lis platformjain, azaz online, telefonon vagy e-mailben v\u00e9gezhet\u0151 a g\u00e1z- \u00e9s \u00e1ramh\u00e1l\u00f3zati \u00fcgyint\u00e9z\u00e9s, illetve postai \u00faton t\u00f6rt\u00e9nik a dokumentumok fogad\u00e1sa. A d\u00f6nt\u00e9s visszavon\u00e1sig \u00e9rv\u00e9nyes. Elektronikus vagy postai \u00faton int\u00e9zhet\u0151 az \u00faj bekapcsol\u00e1si ig\u00e9nyek, a teljes\u00edtm\u00e9nyb\u0151v\u00edt\u00e9si ig\u00e9nyek beny\u00fajt\u00e1sa, a kiviteli tervek \u00e9s dokument\u00e1ci\u00f3k egyeztet\u00e9se, illetve a tervfel\u00fclvizsg\u00e1lat. Felf\u00fcggesztett\u00e9k az energiaellen\u0151rz\u00e9seket, az \u00fcgyf\u00e9lcser\u00e9t k\u00f6vet\u0151 ellen\u0151rz\u00e9seket, valamint a g\u00e1zm\u00e9r\u0151- \u00e9s nyom\u00e1sszab\u00e1lyoz\u00f3 cser\u00e9ket. Fokozott biztons\u00e1gi \u00e9s higi\u00e9ni\u00e1s int\u00e9zked\u00e9sek mellett, de az el\u0151zetes \u00fctemterv szerint t\u00f6rt\u00e9nik a fogyaszt\u00f3i csatlakoz\u00f3vezet\u00e9kek \u00e9p\u00edt\u00e9se \u00e9s az \u00faj bekapcsol\u00e1sok, a vezet\u00e9k\u00e9p\u00edt\u00e9sek \u00e9s ezek tervez\u00e9si munk\u00e1i, az \u00fczemvitelhez kapcsol\u00f3d\u00f3 feladatok, karbantart\u00e1sok, a m\u0171szaki \u00e1tad\u00e1s-\u00e1tv\u00e9tel, a szakfel\u00fcgyelet biztos\u00edt\u00e1sa, valamint az alkatr\u00e9sz- \u00e9s eszk\u00f6zut\u00e1np\u00f3tl\u00e1st biztos\u00edt\u00f3 saj\u00e1t rakt\u00e1rak m\u0171k\u00f6dtet\u00e9se. Az E.ON partnerei tov\u00e1bbra is elv\u00e9gzik az \u00e1ramm\u00e9r\u0151\u00f3r\u00e1k cser\u00e9j\u00e9t, valamint az id\u0151szakos \u00e1ram- \u00e9s g\u00e1z m\u00e9r\u0151\u00f3ra-leolvas\u00e1sokat. A k\u00f6zlem\u00e9nyben ugyanakkor kiemelt\u00e9k: ha a munkav\u00e9gz\u00e9s \u00f6nk\u00e9ntes vagy hivatalosan elrendelt karant\u00e9n ter\u00fclet\u00e9re val\u00f3 bel\u00e9p\u00e9ssel j\u00e1rna, a tev\u00e9kenys\u00e9get elhalasztj\u00e1k. Ilyen esetben az E.ON szakemberei kiz\u00e1r\u00f3lag \u00fczemzavar elh\u00e1r\u00edt\u00e1sa \u00e9rdek\u00e9ben, v\u00e9d\u0151felszerel\u00e9sben l\u00e9pnek be a karant\u00e9n ter\u00fclet\u00e9re. Ahol lehets\u00e9ges, az E.ON otthoni munkav\u00e9gz\u00e9st rendelt el.\nAz E.ON k\u00f6zlem\u00e9ny\u00e9ben felid\u00e9zte: m\u00e1r kor\u00e1bban d\u00f6nt\u00f6tt arr\u00f3l, hogy szem\u00e9lyes \u00fcgyf\u00e9lszolg\u00e1lati irod\u00e1it tov\u00e1bbi int\u00e9zked\u00e9sig z\u00e1rva tartja, \u00e9s v\u00e1llalta, hogy egyetlen lakoss\u00e1gi \u00fcgyf\u00e9ln\u00e9l sem kapcsolj\u00e1k ki tart\u00f3s sz\u00e1mlatartoz\u00e1s miatt az \u00e1ramot.\n\n\nMTI 2020. m\u00e1rcius 16.\n\n"}]