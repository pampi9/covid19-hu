[{"date": "2020-03-31 12:13", "url": "https://koronavirus.gov.hu/cikkek/biztositott-magyar-emberek-elelmiszerellatasa", "h1": "Biztos\u00edtott a magyar emberek \u00e9lelmiszerell\u00e1t\u00e1sa", "body": "\nMagyarorsz\u00e1gon a koronav\u00edrus-j\u00e1rv\u00e1ny ellen\u00e9re sincs \u00e9lelmiszerhi\u00e1ny \u00e9s ez a k\u00f6vetkez\u0151 h\u00f3napokban is \u00edgy lesz. A korm\u00e1ny minden eszk\u00f6z\u00e9vel azon dogozik, hogy a lakoss\u00e1g sz\u00e1m\u00e1ra az \u00e9lelmiszerell\u00e1t\u00e1st tov\u00e1bbra is zavartalanul biztos\u00edtsa, emellett szigor\u00faan fell\u00e9p az \u00e9lelmiszerek t\u00fal\u00e1raz\u00e1s\u00e1val szemben is.\n\n\u00a0\n\nA magyar gazd\u00e1k \u00e9s az \u00e9lelmiszerell\u00e1t\u00e1sban r\u00e9szt vev\u0151 v\u00e1llalkoz\u00e1sok szorgalm\u00e1nak \u00e9s er\u0151fesz\u00edt\u00e9s\u00e9nek k\u00f6sz\u00f6nhet\u0151en biztons\u00e1gos a magyar emberek \u00e9lelmiszerell\u00e1t\u00e1sa a koronav\u00edrus-j\u00e1rv\u00e1ny miatt megv\u00e1ltozott helyzetben is. A magyar mez\u0151gazdas\u00e1g \u00e9s az \u00e9lelmiszeripar 25 milli\u00f3 ember ell\u00e1t\u00e1s\u00e1ra k\u00e9pes, az alapanyagok pedig t\u00f6bb, mint nyolcvan sz\u00e1zal\u00e9k\u00e1t itthon \u00e1ll\u00edtjuk el\u0151. A korm\u00e1ny a folyamatos \u00e1ruell\u00e1t\u00e1s \u00e9rdek\u00e9ben t\u00f6bb int\u00e9zked\u00e9ssel jav\u00edtotta a k\u00f6z\u00fati fuvaroz\u00e1si \u00e9s a kiskereskedelmi tev\u00e9kenys\u00e9gek v\u00e9gz\u00e9s\u00e9nek felt\u00e9teleit is. Az \u00e9lelmiszerell\u00e1t\u00e1sban \u00e9rintett szakt\u00e1rc\u00e1k, az Agr\u00e1r- ill. az Innov\u00e1ci\u00f3s \u00e9s Technol\u00f3giai Miniszt\u00e9rium folyamatos kapcsolatban \u00e1llnak az \u00e1gazati szerepl\u0151kkel, szakmai szervezetekkel, forgalmaz\u00f3kkal, hogy miel\u0151bb \u00e9rtes\u00fcljenek az \u00e9lelmiszerl\u00e1ncban felmer\u00fcl\u0151 neh\u00e9zs\u00e9gekr\u0151l. A szakmai probl\u00e9m\u00e1k gyors \u00e9s eredm\u00e9nyek megold\u00e1s\u00e1t gyakorlati szempont\u00fa, \u00e1gazat specifikus t\u00e1j\u00e9koztat\u00f3 anyagok \u00f6ssze\u00e1ll\u00edt\u00e1s\u00e1val is t\u00e1mogatj\u00e1k, amelyek el\u00e9rhet\u0151ek a N\u00e9bih oldal\u00e1n. Tov\u00e1bb\u00e1 Honv\u00e9delmi Ir\u00e1ny\u00edt\u00f3 T\u00f6rzsek is seg\u00edtik a folyamatos m\u0171k\u00f6d\u00e9shez sz\u00fcks\u00e9ges felt\u00e9telek biztos\u00edt\u00e1s\u00e1t a l\u00e9tfontoss\u00e1g\u00fa v\u00e1llalatokn\u00e1l, k\u00f6zt\u00fck egyes \u00e9lelmiszerl\u00e1ncokn\u00e1l is.\nFontos tudni, hogy a csal\u00e1dok biztons\u00e1gos ell\u00e1t\u00e1s\u00e1nak megk\u00f6nny\u00edt\u00e9se \u00e9rdek\u00e9ben m\u00e1s boltokkal szemben az \u00e9lelmiszert, higi\u00e9niai term\u00e9keket, gy\u00f3gyszert forgalmaz\u00f3 \u00fczleteknek nem kell 15 \u00f3rakor bez\u00e1rniuk, ahogy a piacoknak sem. A boltokban az \u00e1rufelt\u00f6lt\u00e9s id\u0151ig\u00e9nyess\u00e9ge miatti, \u00e1tmeneti k\u00e9szlethi\u00e1nyt az id\u00e9zhette el\u0151, hogy a lakoss\u00e1g a j\u00e1rv\u00e1ny h\u00edr\u00e9re felhalmoz\u00e1sba kezdett, a szok\u00e1sos mennyis\u00e9g sokszoros\u00e1t v\u00e1s\u00e1rolt\u00e1k meg. Az ideiglenesen el\u0151fordul\u00f3 \u00fcres polcok csup\u00e1n azt mutatt\u00e1k, hogy az alkalmazottak fizikai er\u0151vel nem gy\u0151zt\u00e9k felt\u00f6lteni azokat. Az \u00e9rintett szakt\u00e1rc\u00e1k az indokolatlan k\u00e9szletfelhalmoz\u00e1s mell\u0151z\u00e9s\u00e9re, a val\u00f3s sz\u00fcks\u00e9gletek szerinti v\u00e1s\u00e1rl\u00e1sra k\u00e9rnek mindenkit, megel\u0151zve ez\u00e1ltal a logisztikai neh\u00e9zs\u00e9gek \u00e9s \u00e1ltala a p\u00e1nikhangulat kialakul\u00e1s\u00e1t\nA biztons\u00e1gos \u00e9lelmiszerell\u00e1t\u00e1sban kulcsszerepe van a helyi piacoknak. A piacokon t\u00f6rt\u00e9n\u0151 v\u00e1s\u00e1rl\u00e1s nagyobb biztons\u00e1got ny\u00fajthat a v\u00e1s\u00e1rl\u00f3k sz\u00e1m\u00e1ra a z\u00e1rt ter\u0171 bev\u00e1s\u00e1rl\u00f3k\u00f6zpontokn\u00e1l, emellett kiemelt szerepet j\u00e1tszanak a helyi gazdas\u00e1gok m\u0171k\u00f6d\u00e9s\u00e9ben, sok ezer magyar termel\u0151 meg\u00e9lhet\u00e9s\u00e9t teszik lehet\u0151v\u00e9. Az Agr\u00e1rminiszt\u00e9rium arra k\u00e9rte az \u00f6nkorm\u00e1nyzatokat, hogy ne bez\u00e1r\u00e1ssal, hanem a piacok rugalmasabb nyitva tart\u00e1s\u00e1val \u00e9s \u00f3vint\u00e9zked\u00e9sekkel seg\u00edts\u00e9k el\u0151 azt, hogy a v\u00e1s\u00e1rl\u00f3k ne egyid\u0151ben koncentr\u00e1l\u00f3djanak.\nA fogyaszt\u00f3v\u00e9delem a vesz\u00e9lyhelyzet meghirdet\u00e9se \u00f3ta ellen\u0151rzi a legkeresettebb term\u00e9kek \u00e1rt\u00f6rt\u00e9net\u00e9t \u00e9s \u00e1rk\u00e9pz\u00e9s\u00e9t, mint p\u00e9ld\u00e1ul a tart\u00f3s \u00e9lelmiszerek, fert\u0151tlen\u00edt\u0151szerek \u00e9s h\u00e1ztart\u00e1si pap\u00edr\u00e1ruk. A t\u00fal\u00e1raz\u00e1ssal szemben szigor\u00faan fel kell l\u00e9pni, nem szabad engedni, hogy a jelenlegi j\u00e1rv\u00e1ny\u00fcgyi helyzetben a keresked\u0151k, piaci szerepl\u0151k az embereken nyer\u00e9szkedjenek, ez a magatart\u00e1s ugyanis erk\u00f6lcsileg is elit\u00e9lend\u0151. Nincsen \u00e9lelmiszerhi\u00e1ny, \u00edgy \u00e1ltal\u00e1nos \u00e1rn\u00f6veked\u00e9s a termel\u00e9si \u00e1rak n\u00f6veked\u00e9s\u00e9nek m\u00e9rt\u00e9k\u00e9n t\u00fal egy\u00e1ltal\u00e1n nem indokolt. A szabad\u00e1ras rendszerben az \u00e1remel\u00e9st \u00f6nmag\u00e1ban nem szankcion\u00e1lhatja a hat\u00f3s\u00e1g, de kiemelten vizsg\u00e1lja azt, hogy a keresked\u0151k nem haszn\u00e1lj\u00e1k-e ki a magasabb kereslet adta lehet\u0151s\u00e9get \u00e9s ahol sz\u00fcks\u00e9ges, hat\u00e1rozottan fell\u00e9pnek a jogs\u00e9rt\u0151 v\u00e1llalkoz\u00f3i magatart\u00e1ssal szemben.\nAz Agr\u00e1rminiszt\u00e9rium mindemellett az agr\u00e1rkifizet\u00e9sek meggyors\u00edt\u00e1s\u00e1val is hozz\u00e1 akar j\u00e1rulni a v\u00edrus okozta negat\u00edv \u00e1gazati hat\u00e1sok kezel\u00e9s\u00e9hez. Valamint a t\u00e1rca javaslatcsomagot \u00e1ll\u00edtott \u00f6ssze az Eur\u00f3pai Bizotts\u00e1g sz\u00e1m\u00e1ra az uni\u00f3s t\u00e1mogat\u00e1si jogszab\u00e1lyok fel\u00fclvizsg\u00e1lata \u00e9rdek\u00e9ben. A kezdem\u00e9nyez\u00e9s a k\u00f6zvetlen t\u00e1mogat\u00e1sokat, a piaci t\u00e1mogat\u00e1sokat, valamint a vid\u00e9kfejleszt\u00e9si t\u00e1mogat\u00e1sokat is \u00e9rinti, illetve a csek\u00e9ly \u00f6sszeg\u0171, \u00fan. de minimis t\u00e1mogat\u00e1sok fels\u0151 korl\u00e1tj\u00e1nak megemel\u00e9s\u00e9t.\n\n"}]