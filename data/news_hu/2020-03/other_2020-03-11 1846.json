[{"date": "2020-03-11 18:46", "url": "https://koronavirus.gov.hu/cikkek/nyereszkedore-csapott-le-fogyasztovedelem", "h1": "Nyer\u00e9szked\u0151re csapott le a fogyaszt\u00f3v\u00e9delem", "body": "\nEgy v\u00e1llalkoz\u00e1s k\u00f6zel 15 ezer forintos \u00e1ron hirdetett koronav\u00edrus elleni aut\u00f3fert\u0151tlen\u00edt\u00e9st egy Vecs\u00e9sen kihelyezett molin\u00f3n \u00e9s k\u00f6z\u00f6ss\u00e9gi oldalon. A c\u00e9g ellen megt\u00e9veszt\u00e9s miatt fogyaszt\u00f3v\u00e9delmi hat\u00f3s\u00e1gi elj\u00e1r\u00e1s indul.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) jelz\u00e9s\u00e9re a hat\u00f3s\u00e1gi ellen\u0151r\u00f6k kedden v\u00e9geztek helysz\u00edni ellen\u0151rz\u00e9st Vecs\u00e9sen, a molin\u00f3 azonban akkorra m\u00e1r elt\u0171nt. Mivel a szakemberek a k\u00f6z\u00f6ss\u00e9gi oldalon k\u00f6zz\u00e9tett bejegyz\u00e9st lementett\u00e9k, annak alapj\u00e1n a c\u00e9g ellen megt\u00e9veszt\u00e9s miatt fogyaszt\u00f3v\u00e9delmi hat\u00f3s\u00e1gi elj\u00e1r\u00e1s indul. A hat\u00e1lyos szab\u00e1lyoz\u00e1s szerint az elj\u00e1r\u00e1s ak\u00e1r t\u00f6bbsz\u00e1zezer forintos b\u00edrs\u00e1g kiszab\u00e1s\u00e1val is z\u00e1rulhat.\n\nSchanda Tam\u00e1s, az ITM miniszterhelyettese, parlamenti \u00e9s strat\u00e9giai \u00e1llamtitk\u00e1ra kor\u00e1bban jelezte: a t\u00e1rca orsz\u00e1gos fogyaszt\u00f3v\u00e9delmi ellen\u0151rz\u00e9st rendelt el a koronav\u00edrus-vesz\u00e9lyen agg\u00f3d\u00f3 embereken nyer\u00e9szkedni akar\u00f3 keresked\u0151k, szolg\u00e1ltat\u00f3k kisz\u0171r\u00e9se, szankcion\u00e1l\u00e1sa \u00e9rdek\u00e9ben.\nA miniszt\u00e9rium tov\u00e1bbra is fokozott figyelemmel k\u00eds\u00e9ri a hasonl\u00f3 jelens\u00e9geket, indokolt esetben halad\u00e9ktalan int\u00e9zked\u00e9sekkel v\u00e9di a magyar csal\u00e1dokat, v\u00e1s\u00e1rl\u00f3kat.\n\n"}]