[{"date": "2020-03-26 15:18", "url": "https://koronavirus.gov.hu/cikkek/gulyas-koltsegvetesben-rendelkezesre-allnak-forrasok-jarvany-elleni-vedekezesre", "h1": "Guly\u00e1s: a k\u00f6lts\u00e9gvet\u00e9sben rendelkez\u00e9sre \u00e1llnak a forr\u00e1sok a j\u00e1rv\u00e1ny elleni v\u00e9dekez\u00e9sre ", "body": "\nT\u00f6bb sz\u00e1zmilli\u00e1rd forintos k\u00f6lts\u00e9ge lesz a koronav\u00edrus-j\u00e1rv\u00e1ny elleni v\u00e9dekez\u00e9snek, ezek a forr\u00e1sok a k\u00f6lts\u00e9gvet\u00e9sben rendelkez\u00e9sre \u00e1llnak - mondta Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\nA t\u00e1rcavezet\u0151 kiemelte: a korm\u00e1ny minden olyan int\u00e9zked\u00e9st, amelyet a k\u00f6rnyez\u0151 orsz\u00e1gok is megtettek, l\u00e9nyegesen el\u0151bb hozott meg, mint a t\u00f6bbi orsz\u00e1g, ez\u00e9rt a fert\u0151z\u00e9s m\u00e9rt\u00e9ke j\u00f3val kisebb, mint Eur\u00f3pa legt\u00f6bb orsz\u00e1g\u00e1ban. Rem\u00e9lhet\u0151leg a fert\u0151z\u00e9s terjed\u00e9s\u00e9nek \u00fcteme tov\u00e1bbra is lassabb marad, de az elk\u00f6vetkez\u0151 napokban, hetekben ugr\u00e1sszer\u0171en n\u0151het a fert\u0151z\u00f6ttek sz\u00e1ma - k\u00f6z\u00f6lte: Hozz\u00e1tette ugyanakkor, minden felt\u00e9tel adott, hogy kontroll alatt tarthass\u00e1k a j\u00e1rv\u00e1nyt, az eg\u00e9szs\u00e9g\u00fcgyi ell\u00e1t\u00f3rendszer felk\u00e9sz\u00fclt a lehet\u0151 legt\u00f6bb beteg fogad\u00e1s\u00e1ra. \u00a0\n\u00a0K\u00f6z\u00f6lte: a l\u00e9legeztet\u0151g\u00e9p a legfontosabb eszk\u00f6z a v\u00e9dekez\u00e9sben, ebb\u0151l jelenleg 2500 darab van Magyarorsz\u00e1gon, a h\u00e9ten is j\u00f6tt sz\u00e1ll\u00edtm\u00e1ny \u00e9s beszerz\u00e9s folyamatos. A korm\u00e1ny mindent megtesz, hogy ez a sz\u00e1m a lehet\u0151 leggyorsabban n\u00f6vekedjen, k\u00fclf\u00f6ldr\u0151l is v\u00e1s\u00e1rol eszk\u00f6z\u00f6ket, de mivel a jelenlegi helyzetben \"a szabad piac a szabad rabl\u00e1sra hasonl\u00edt\", az a biztos, ami m\u00e1r meg\u00e9rkezett az orsz\u00e1g ter\u00fclet\u00e9re, \u00edgy csak err\u0151l sz\u00e1molnak be - mondta. Hozz\u00e1f\u0171zte: sok c\u00e9ggel, orsz\u00e1ggal t\u00e1rgyalnak folyamatosan.\n\n\n\nGuly\u00e1s Gergely kit\u00e9rt r\u00e1: cs\u00fct\u00f6rt\u00f6k\u00f6n videokonferencia keret\u00e9ben egyeztetnek az EU \u00e1llam- \u00e9s korm\u00e1nyf\u0151i. A koronav\u00edrus-j\u00e1rv\u00e1ny elleni v\u00e9dekez\u00e9sben a Br\u00fcsszel \u00e1ltal ismertetett tervek Magyarorsz\u00e1gnak a legkev\u00e9sb\u00e9 kedvez\u0151k, mert nem pluszforr\u00e1sokat ir\u00e1nyoz el\u0151, hanem m\u00e1r l\u00e9tez\u0151 p\u00e1ly\u00e1zati forr\u00e1sok leh\u00edv\u00e1s\u00e1t k\u00f6nny\u00edti meg, m\u00e1rpedig Magyarorsz\u00e1g a legjobb p\u00e1ly\u00e1z\u00f3k k\u00f6z\u00f6tt van, m\u00e1r csaknem az eg\u00e9sz\u00e9t lek\u00f6t\u00f6tte a forr\u00e1soknak - mondta.\nMegjegyezte: az egyeztet\u00e9s egyetlen t\u00e9m\u00e1ja a koronav\u00edrus elleni v\u00e9dekez\u00e9s.\nK\u00f6z\u00f6lte tov\u00e1bb\u00e1: magyar korm\u00e1ny azt ind\u00edtv\u00e1nyozza, hogy v\u00e9d\u0151eszk\u00f6z\u00f6ket v\u00e1mmentesen lehessen behozni az EU ter\u00fclet\u00e9re az uni\u00f3n k\u00edv\u00fclr\u0151l.\n\u00a0\n\n\n"}]