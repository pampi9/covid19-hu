[{"date": "2020-03-21 19:13", "url": "https://koronavirus.gov.hu/cikkek/lakatos-tibor-kiemelt-figyelmet-kell-forditani-hatarellenorzesre-es-az-aruszallitas", "h1": "Lakatos Tibor: kiemelt figyelmet kell ford\u00edtani a hat\u00e1rellen\u0151rz\u00e9sre \u00e9s az \u00e1rusz\u00e1ll\u00edt\u00e1s folyamatoss\u00e1g\u00e1nak fenntart\u00e1s\u00e1ra", "body": "\nAz osztr\u00e1k-magyar hat\u00e1r bel\u00e9p\u0151 oldal\u00e1n Hegyeshalomn\u00e1l 23, Szlov\u00e1kia fel\u0151l Rajk\u00e1n\u00e1l pedig 20 kilom\u00e9teres sor torl\u00f3dott fel - k\u00f6z\u00f6lte az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je online sajt\u00f3t\u00e1j\u00e9koztat\u00f3n.\n\nKiemelt figyelmet kell ford\u00edtani a hat\u00e1rellen\u0151rz\u00e9sre \u00e9s az \u00e1rusz\u00e1ll\u00edt\u00e1s folyamatoss\u00e1g\u00e1nak fenntart\u00e1s\u00e1ra. P\u00e9nteken a rom\u00e1n hat\u00f3s\u00e1gok int\u00e9zked\u00e9sei miatt a Rom\u00e1ni\u00e1ba tart\u00f3knak sok\u00e1ig kellett v\u00e1rakozniuk a Magyarorsz\u00e1gr\u00f3l val\u00f3 kil\u00e9p\u00e9sre. Az ezredes elmondta, hogy minden nap egyeztetnek a rend\u0151ri vezet\u0151k \u00e9s politikusok a szomsz\u00e9dos orsz\u00e1gok szerveivel, hogyan tudj\u00e1k a humanit\u00e1rius folyos\u00f3k m\u0171k\u00f6d\u00e9s\u00e9t fenntartani. Hangs\u00falyozta: ha a szomsz\u00e9dos orsz\u00e1gok nem v\u00e1llalj\u00e1k, hogy beengedik saj\u00e1t \u00e1llampolg\u00e1raikat, illetve az \u00e1ruforgalmat, akkor ezeket a j\u00e1rm\u0171veket Magyarorsz\u00e1g sem tudja \u00e1tengedni.\n\u00a0\u00a0\u00a0\u00a0Arra a felvet\u00e9sre, hogy t\u00f6bbet kell v\u00e1rniuk az \u00e1rusz\u00e1ll\u00edt\u00f3knak, kiemelte: a schengeni hat\u00e1rokon eddig nem volt ellen\u0151rz\u00e9s, a j\u00e1rv\u00e1ny miatt azonban bevezett\u00e9k. Ellen\u0151rizni\u00fck kell a behajtani sz\u00e1nd\u00e9koz\u00f3 j\u00e1rm\u0171veket \u00e9s a vezet\u0151ket is, hogy jogosultak-e bel\u00e9pni az orsz\u00e1gba, emiatt alakul ki torl\u00f3d\u00e1s.\n\u00a0\u00a0\u00a0\u00a0Az ezredes c\u00e1folta azt a sajt\u00f3inform\u00e1ci\u00f3t, hogy Magyarorsz\u00e1gon lefoglaltak volna f\u00e9lmilli\u00f3, Indi\u00e1b\u00f3l sz\u00e1rmaz\u00f3, Csehorsz\u00e1gba sz\u00e1nt eg\u00e9szs\u00e9g\u00fcgyi maszkot. Nem igaz a h\u00edr, egyetlen olyan hat\u00f3s\u00e1g sem jelezte, hogy ilyen int\u00e9zked\u00e9st hozott volna, amelyik jogosult lenne lefoglalni ilyen eszk\u00f6zt. Sz\u00f3lt arr\u00f3l is, hogy tov\u00e1bbra is fenntartj\u00e1k a magyar-szlov\u00e1k hat\u00e1r 30 kilom\u00e9teres z\u00f3n\u00e1j\u00e1ban a magyar \u00e9s szlov\u00e1k \u00e1llampolg\u00e1rok mozg\u00e1s\u00e1nak lehet\u0151s\u00e9g\u00e9t.\n\u00a0\u00a0\u00a0Kit\u00e9rt arra is: a vil\u00e1gban \u00e9s a k\u00f6rnyez\u0151 orsz\u00e1gokban egyre t\u00f6bb koronav\u00edrus-fert\u0151z\u00f6tt van, Szlov\u00e9ni\u00e1ban 314, Horv\u00e1torsz\u00e1gban 128, Szlov\u00e1ki\u00e1ban 135, Ausztri\u00e1ban 2388, Lengyelorsz\u00e1gban 425, Csehorsz\u00e1gban 833.\n\u00a0\u00a0A hat\u00f3s\u00e1gi h\u00e1zi karant\u00e9nba helyezettek sz\u00e1ma a Magyarorsz\u00e1gra visszat\u00e9r\u0151k sz\u00e1m\u00e1val egyenes ar\u00e1nyban n\u0151, jelenleg 3771 h\u00e1zi karant\u00e9n van hat\u00e1lyban. A hat\u00f3s\u00e1gok 15 525 alkalommal ellen\u0151rizt\u00e9k ezeket \u00e9s 94 esetben \u00e1llap\u00edtottak meg szab\u00e1lytalans\u00e1got, ebb\u0151l 18 esetben helysz\u00edni b\u00edrs\u00e1got szabtak ki vagy figyelmeztettek, 76 esetben pedig szab\u00e1lys\u00e9rt\u00e9si feljelent\u00e9st tettek. Az \u00fczletek z\u00e1rvatart\u00e1s\u00e1val kapcsolatos szab\u00e1lyok megs\u00e9rt\u00e9se miatt h\u00e1rom esetben figyelmeztettek, kilenc esetben helysz\u00edni b\u00edrs\u00e1got szabtak ki, \u00e9s 14 szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Kit\u00e9rt arra is, hogy a hat\u00f3s\u00e1gi karant\u00e9nt j\u00f3r\u00e9szt betartj\u00e1k az \u00e9rintettek, de vannak, akik felel\u0151tlen magatart\u00e1sukkal vesz\u00e9lyeztetik a t\u00f6bbiek testi \u00e9ps\u00e9g\u00e9t, eg\u00e9szs\u00e9g\u00e9t, \u00e9let\u00e9t. Ha nem igazolt koronav\u00edrusos szegi meg a hat\u00f3s\u00e1gi h\u00e1zi karant\u00e9n szab\u00e1lyait, akkor szab\u00e1lys\u00e9rt\u00e9si elj\u00e1r\u00e1st ind\u00edtanak ellene, ha igazolt beteg, akkor b\u0171ncselekm\u00e9ny miatt vonj\u00e1k felel\u0151ss\u00e9gre.\n\u00a0\u00a0\u00a0\u00a0Az ezredes elmondta azt is, hogy az operat\u00edv t\u00f6rzs szombati \u00fcl\u00e9s\u00e9n sz\u00e1mba vett\u00e9k az er\u0151forr\u00e1sokat, amelyek a sz\u00fcks\u00e9ges int\u00e9zked\u00e9sek betart\u00e1s\u00e1ra, illetve \u00faj int\u00e9zked\u00e9sek bevezet\u00e9s\u00e9hez rendelkez\u00e9sre \u00e1llnak. A rendv\u00e9delmi \u00e9s honv\u00e9delmi \u00e1llom\u00e1ny mellett sz\u00e1m\u00edt\u00e1sba vett\u00fck az eg\u00e9szs\u00e9g\u00fcgyi rendszerbe bevonhat\u00f3 szakk\u00e9pzett munkat\u00e1rsak l\u00e9tsz\u00e1m\u00e1t is.\n\u00a0\u00a0\u00a0\u00a0A tartal\u00e9kosok esetleges beh\u00edv\u00e1s\u00e1t firtat\u00f3 k\u00e9rd\u00e9sre v\u00e1laszolva kiemelte: nem az\u00e9rt kell ezt \u00e1ttekinteni, mert \u00fajabb int\u00e9zked\u00e9st k\u00edv\u00e1nnak bevezetni, hanem hogy biztos\u00edts\u00e1k a jelenleg szolg\u00e1latot ell\u00e1t\u00f3k pihen\u00e9s\u00e9t, illetve hossz\u00fa id\u0151re biztos\u00edtani tudj\u00e1k a meghozott int\u00e9zked\u00e9sek betart\u00e1s\u00e1t.\n\u00a0\u00a0\u00a0\n\u00a0A kij\u00e1r\u00e1si tilalommal kapcsolatos k\u00e9rd\u00e9sre elmondta: egyel\u0151re nincs tervben, de ha m\u00e9gis el kell rendelni, az nem az esetsz\u00e1mokt\u00f3l f\u00fcgg majd, ugyanakkor mindenkire vonatkozni fog. \u00dagy l\u00e1tj\u00e1k, az eddigi int\u00e9zked\u00e9sek, mint az \u00fczletek, sz\u00f3rakoz\u00f3helyek, iskol\u00e1k bez\u00e1r\u00e1sa, tov\u00e1bb\u00e1 az otthoni munkav\u00e9gz\u00e9s bev\u00e1ltotta a hozz\u00e1 f\u0171z\u00f6tt rem\u00e9nyeket, \u00e9s jelent\u0151sen cs\u00f6kkent a k\u00f6zter\u00fcleteken tart\u00f3zkod\u00f3k sz\u00e1ma.\n\u00a0 \u00a0 K\u00e9rd\u00e9s\u00e9re elmondta: jelenleg nem ker\u00fclt napirendre a sz\u00e1llod\u00e1k bez\u00e1r\u00e1sa, s b\u00e1r elj\u00f6het az id\u0151, hogy azokat is bez\u00e1rj\u00e1k, a jelenlegi helyzet ezt nem indokolja. Az elhelyez\u00e9si tartal\u00e9kokra vonatkoz\u00f3 k\u00e9rd\u00e9sre elmondta, azok bevon\u00e1s\u00e1ra akkor ker\u00fcl sor, ha az eg\u00e9szs\u00e9g\u00fcgyi int\u00e9zm\u00e9nyek nem tudj\u00e1k fogadni a betegeket. Hozz\u00e1tette: a betegek, megfigyel\u00e9s al\u00e1 vontak elhelyez\u00e9s\u00e9re alkalmas int\u00e9zm\u00e9nyekr\u0151l, ingatlanokr\u00f3l a k\u00e9s\u0151bbiekben d\u00f6ntenek.\n\u00a0 \u00a0Egy k\u00e9rd\u00e9sre jelezve az ezredes elmondta azt is, az operat\u00edv t\u00f6rzs nem foglalkozott a f\u0151v\u00e1rosi ingyenes parkol\u00e1s k\u00e9rd\u00e9s\u00e9vel, mert az \u00f6nkorm\u00e1nyzati hat\u00e1sk\u00f6r.\n\u00a0\u00a0\u00a0\u00a0Azt k\u00e9rte, csak hiteles forr\u00e1sb\u00f3l t\u00e1j\u00e9koz\u00f3djanak azok, akik h\u00edreket, inform\u00e1ci\u00f3kat osztanak meg.\n\u00a0\u00a0\u00a0\u00a0K\u00f6z\u00f6lte: \u00e9rkeztek alapanyagok a v\u00e9d\u0151eszk\u00f6z\u00f6k gy\u00e1rt\u00e1s\u00e1hoz, \u00e9s a j\u00f6v\u0151 h\u00e9ten eszk\u00f6z\u00f6k is \u00e9rkeznek, amelyek seg\u00edtenek a j\u00e1rv\u00e1ny megf\u00e9kez\u00e9s\u00e9ben. A kiskunhalasi kont\u00e9nerk\u00f3rh\u00e1z \u00e9p\u00edt\u00e9s\u00e9r\u0151l azt mondta, egyel\u0151re az el\u0151k\u00e9sz\u00fcletek t\u00f6rt\u00e9ntek meg.\n\u00a0\u00a0\u00a0\u00a0K\u00e9rd\u00e9sre v\u00e1laszolva kit\u00e9rt arra is: az okm\u00e1nyirod\u00e1k felk\u00e9sz\u00fcltek arra, hogy t\u00f6bben veszik ig\u00e9nybe az online id\u0151pontfoglal\u00e1st. Felh\u00edvta a figyelmet arra is, hogy bizonyos okm\u00e1nyok \u00fcgy\u00e9ben nem kell felkeresni az okm\u00e1nyirod\u00e1kat, mert az \u00e9rv\u00e9nyess\u00e9g kitol\u00f3dott.\nMTI\n\n"}]