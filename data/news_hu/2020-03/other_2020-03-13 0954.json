[{"date": "2020-03-13 09:54", "url": "https://koronavirus.gov.hu/cikkek/elkezdodott-az-egyetemeken-az-oktatasmentes-idoszak", "h1": "Elkezd\u0151d\u00f6tt az egyetemeken az oktat\u00e1smentes id\u0151szak", "body": "\nA koronav\u00edrus terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben az egyetemeken cs\u00fct\u00f6rt\u00f6kre \u00e9s p\u00e9ntekre k\u00e9tnapos oktat\u00e1smentes id\u0151szakot rendeltek el, m\u00e1rcius 16-t\u00f3l 20-ig el\u0151rehozott tavaszi sz\u00fcnet, ezt k\u00f6vet\u0151en t\u00e1voktat\u00e1s lesz. A koll\u00e9giumokat \u00e9rint\u0151en vannak elt\u00e9r\u00e9sek az egyes int\u00e9zm\u00e9nyek szab\u00e1lyoz\u00e1sai k\u00f6z\u00f6tt, de a k\u00fclf\u00f6ldi hallgat\u00f3k jellemz\u0151en maradhatnak.\n\nA Minisztereln\u00f6ks\u00e9get vezet\u0151 Guly\u00e1s Gergely szerd\u00e1n kora d\u00e9lut\u00e1n jelentette be, hogy rendk\u00edv\u00fcli jogrendet, vesz\u00e9lyhelyzetet hirdet ki a korm\u00e1ny a koronav\u00edrus elleni v\u00e9dekez\u00e9s \u00e9rdek\u00e9ben. K\u00f6z\u00f6lte: int\u00e9zm\u00e9nyl\u00e1togat\u00e1si tilalmat rendelnek el a magyarorsz\u00e1gi egyetemeken. Mostant\u00f3l az egyetemi oktat\u00e1s csak t\u00e1voktat\u00e1s form\u00e1j\u00e1ban val\u00f3sulhat meg, az egyetemi \u00e9p\u00fcletek be fognak z\u00e1rni - tette hozz\u00e1.\nA Nemzeti K\u00f6zszolg\u00e1lati Egyetemen m\u00e1rcius 12-22. k\u00f6z\u00f6tt a hallgat\u00f3k nem l\u00e1togathatj\u00e1k az egyetemet \u00e9s m\u00e1s fels\u0151oktat\u00e1si int\u00e9zm\u00e9nyt sem, mentes\u00fclnek tan\u00f3ra-l\u00e1togat\u00e1si k\u00f6telezetts\u00e9geik al\u00f3l. M\u00e1rcius 23-t\u00f3l t\u00e1voktat\u00e1s l\u00e9p \u00e9letbe. Az egyetemi koll\u00e9giumban lak\u00f3k tov\u00e1bbra is a koll\u00e9giumban maradhatnak. Aki a koll\u00e9gist\u00e1k k\u00f6z\u00fcl az elm\u00falt 14 napon bel\u00fcl k\u00fclf\u00f6ld\u00f6n j\u00e1rt, hazat\u00e9r\u00e9se ut\u00e1n k\u00f6teles 14 napig t\u00e1vol maradni az egyetemt\u0151l \u00e9s kit\u00f6lteni a j\u00e1rv\u00e1ny\u00fcgyi k\u00e9rd\u0151\u00edvet.\nAz E\u00f6tv\u00f6s Lor\u00e1nd Tudom\u00e1nyegyetemen (ELTE) valamennyi hallgat\u00f3t t\u00e1volmarad\u00e1si k\u00f6telezetts\u00e9g terhel m\u00e1rcius 12-t\u0151l visszavon\u00e1sig. A magyar hallgat\u00f3knak a koll\u00e9giumi tart\u00f3zkod\u00e1si hely\u00fckr\u0151l otthonukba kell t\u00e1vozniuk. A nemzetk\u00f6zi \u00e9s k\u00fclhoni hallgat\u00f3k koll\u00e9giumi tart\u00f3zkod\u00e1sa a tov\u00e1bbiakban is megengedett. Az ELTE eg\u00e9sze m\u00e1rcius 23-t\u00f3l az ellenkez\u0151 rendelkez\u00e9sig t\u00e1voll\u00e9ti oktat\u00e1sra \u00e1ll \u00e1t.\nA Budapesti M\u0171szaki \u00e9s Gazdas\u00e1gtudom\u00e1nyi Egyetemen a magyar \u00e1llampolg\u00e1rs\u00e1g\u00fa koll\u00e9gist\u00e1knak m\u00e1rcius 13-\u00e1n \u00e9jf\u00e9lig kell elhagyniuk a koll\u00e9giumokat \u00e9s otthonukba visszat\u00e9rni. A nemzetk\u00f6zi hallgat\u00f3k koll\u00e9giumi tart\u00f3zkod\u00e1sa a tov\u00e1bbiakban is megengedett. Koll\u00e9giumi lak\u00f3 a koll\u00e9gium ter\u00fclet\u00e9n vend\u00e9get nem fogadhat, ott k\u00f6z\u00f6ss\u00e9gi rendezv\u00e9nyek, esem\u00e9nyek nem tarthat\u00f3k.\nA Semmelweis Egyetemen m\u00e1rcius 23-t\u00f3l e-learning keret\u00e9ben folyik az oktat\u00e1s. Az int\u00e9zm\u00e9nyl\u00e1togat\u00e1si tilalmat visszavon\u00e1sig rendelte el a korm\u00e1ny - k\u00f6z\u00f6lt\u00e9k. Ezzel egy\u00fctt felsz\u00f3l\u00edtott\u00e1k a Semmelweis Egyetem munkat\u00e1rsait \u00e9s hallgat\u00f3it, hogy ne utazzanak k\u00fclf\u00f6ldre. A kiv\u00e9teles esetben sz\u00fcks\u00e9ges hivatalos utakhoz rektori enged\u00e9ly sz\u00fcks\u00e9ges. A nemzetk\u00f6zi hallgat\u00f3knak azonban lehet\u0151s\u00e9g\u00fck van hazamenni. A magyar hallgat\u00f3kt\u00f3l azt k\u00e9rik, hogy lehet\u0151s\u00e9g szerint m\u00e1rcius 13-ig a koll\u00e9giumokb\u00f3l utazzanak haza lakhely\u00fckre, ett\u0151l elt\u00e9rni rektori enged\u00e9llyel lehet. A nemzetk\u00f6zi hallgat\u00f3kn\u00e1l a koll\u00e9giumi tart\u00f3zkod\u00e1s enged\u00e9lyezett.\nA Budapesti Corvinus Egyetemen a tavaszi sz\u00fcnetet k\u00f6vet\u0151 id\u0151szak oktat\u00e1si tev\u00e9kenys\u00e9g\u00e9r\u0151l a k\u00f6vetkez\u0151 napokban tov\u00e1bbi r\u00e9szletes t\u00e1j\u00e9koztat\u00e1st adnak. A koll\u00e9giumokban lak\u00f3 magyar di\u00e1kokat arra k\u00e9rik, hogy az oktat\u00e1si sz\u00fcnet alatt utazzanak haza, csak kiv\u00e9telesen indokolt esetben vegy\u00e9k ig\u00e9nybe a koll\u00e9giumi szolg\u00e1ltat\u00e1st. A k\u00fclf\u00f6ldi di\u00e1koknak tov\u00e1bbra is biztos\u00edtott a koll\u00e9giumi ell\u00e1t\u00e1s. A di\u00e1kigazolv\u00e1nyok \u00e9rv\u00e9nyess\u00e9gi ideje a rendk\u00edv\u00fcli helyzet idej\u00e9re automatikusan meghosszabbodik.\nA Szegedi Tudom\u00e1nyegyetemen minden magyar \u00e1llampolg\u00e1r hallgat\u00f3 m\u00e1rcius 13-ig k\u00f6teles az egyetemi koll\u00e9giumi \u00e9p\u00fcletb\u0151l teljes k\u00f6r\u0171en kik\u00f6lt\u00f6zni \u00e9s otthon\u00e1ba hazat\u00e9rni. A k\u00fclf\u00f6ldi \u00e1llampolg\u00e1r hallgat\u00f3k r\u00e9sz\u00e9re a koll\u00e9giumi lakhat\u00e1st a Szegedi Tudom\u00e1nyegyetem tov\u00e1bbra is biztos\u00edtja.\nA Debreceni Egyetemen m\u00e1rcius 12-t\u0151l a hallgat\u00f3k nem l\u00e1togathatj\u00e1k az oktat\u00e1si \u00e9p\u00fcleteket. Az egyetemen m\u0171k\u00f6d\u0151 munkacsoport arra k\u00e9ri a koll\u00e9gist\u00e1kat, hogy a saj\u00e1t \u00e9s hozz\u00e1tartoz\u00f3ik eg\u00e9szs\u00e9g\u00e9nek v\u00e9delme \u00e9rdek\u00e9ben utazzanak haza.\nA Miskolci Egyetemen m\u00e1rcius 13-\u00e1n 18 \u00f3r\u00e1ig kell elhagyniuk a koll\u00e9giumot a magyar hallgat\u00f3knak. A k\u00fclf\u00f6ldiek sz\u00e1ll\u00e1sol\u00e1s\u00e1t a tov\u00e1bbiakban is megoldj\u00e1k.\nA P\u00e9csi Tudom\u00e1nyegyetem azt k\u00f6z\u00f6lte: tov\u00e1bbi rendelkez\u00e9sig lehet\u0151s\u00e9g szerint a hallgat\u00f3k az egyetem \u00e9p\u00fcleteit ne l\u00e1togass\u00e1k. Ez a k\u00e9r\u00e9s a dolgoz\u00f3kra tov\u00e1bbi int\u00e9zked\u00e9sig nem vonatkozik.\nA veszpr\u00e9mi Pannon Egyetemen m\u00e1rcius 12-t\u0151l - az int\u00e9zked\u00e9s visszavon\u00e1s\u00e1ig - a hallgat\u00f3k nem tart\u00f3zkodhatnak az egyetemen. A magyar \u00e1llampolg\u00e1rs\u00e1g\u00fa hallgat\u00f3k a koll\u00e9giumot legk\u00e9s\u0151bb m\u00e1rcius 13-\u00e1n 16 \u00f3r\u00e1ig k\u00f6telesek elhagyni, a k\u00fclf\u00f6ldiek maradhatnak. A k\u00f6vetkez\u0151 napokban az egyetem vezet\u00e9se megvizsg\u00e1lja, hogy az oktat\u00e1s m\u00e1rcius 23-t\u00f3l kezd\u0151d\u0151en milyen felt\u00e9telekkel \u00e9s form\u00e1ban val\u00f3s\u00edthat\u00f3 meg. Felh\u00edvt\u00e1k a figyelmet tov\u00e1bb\u00e1 arra, hogy a rendk\u00edv\u00fcli tavaszi sz\u00fcnet ideje alatt ne utazzanak k\u00fclf\u00f6ldre, lehet\u0151s\u00e9g szerint tart\u00f3zkodjanak lak\u00f3hely\u00fck\u00f6n.\nAzt valamennyi int\u00e9zm\u00e9ny t\u00e1j\u00e9koztat\u00e1s\u00e1ban kiemelt\u00e9k, hogy az \u00e9letbe l\u00e9pett int\u00e9zked\u00e9sek az egyetemek dolgoz\u00f3it, oktat\u00f3it nem mentes\u00edtik a munkav\u00e9gz\u00e9s al\u00f3l. Az egyetemek nem z\u00e1rnak be, az oktat\u00e1s t\u00e1voktat\u00e1s keret\u00e9ben folytat\u00f3dik.\nAz \u00e9letbe l\u00e9pett int\u00e9zked\u00e9sek a k\u00f6znevel\u00e9st nem \u00e9rintik. S\u0151t, a rendelet kimondja: az \u00f6sszehangolt v\u00e9dekez\u00e9s \u00e9rdek\u00e9ben k\u00f6znevel\u00e9si int\u00e9zm\u00e9nyben rendk\u00edv\u00fcli sz\u00fcnetet az int\u00e9zm\u00e9nyvezet\u0151, a jegyz\u0151, valamint az Oktat\u00e1si Hivatal nem rendelhet el.\n\nMTI 2020. m\u00e1rcius 13.\n\n"}]