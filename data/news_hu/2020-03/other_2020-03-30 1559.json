[{"date": "2020-03-30 15:59", "url": "https://koronavirus.gov.hu/cikkek/elfogadta-vedekezesrol-szolo-torvenyt-parlament", "h1": "Elfogadta a v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyt a parlament", "body": "\nElfogadta a parlament h\u00e9tf\u0151n a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyt. A vesz\u00e9lyhelyzet idej\u00e9n a korm\u00e1ny a jogszab\u00e1lyokt\u00f3l elt\u00e9r\u0151 rendk\u00edv\u00fcli int\u00e9zked\u00e9seket hozhat az emberek eg\u00e9szs\u00e9ge, a jogbiztons\u00e1g \u00e9s a gazdas\u00e1g stabilit\u00e1sa \u00e9rdek\u00e9ben.\nVarga Judit igazs\u00e1g\u00fcgyi miniszter el\u0151terjeszt\u00e9s\u00e9nek k\u00e9tharmados t\u00f6bbs\u00e9get ig\u00e9nyl\u0151 rendelkez\u00e9seit 137 igen szavazattal 53 nem ellen\u00e9ben - s\u00fcrg\u0151ss\u00e9ggel - szavazta meg az Orsz\u00e1ggy\u0171l\u00e9s.\n\n\nA t\u00f6rv\u00e9ny a koronav\u00edrus miatt elrendelt vesz\u00e9lyhelyzettel \u00f6sszef\u00fcgg\u0151 saj\u00e1tos szab\u00e1lyokat \u00e1llap\u00edtja meg.\nA korm\u00e1ny a vesz\u00e9lyhelyzetben - a t\u00f6rv\u00e9nyben meghat\u00e1rozott rendk\u00edv\u00fcli int\u00e9zked\u00e9seken t\u00fal - az \u00e1llampolg\u00e1rok \u00e9let-, eg\u00e9szs\u00e9g-, szem\u00e9lyi, vagyon- \u00e9s jogbiztons\u00e1g\u00e1nak, valamint a nemzetgazdas\u00e1g stabilit\u00e1s\u00e1nak garant\u00e1l\u00e1sa \u00e9rdek\u00e9ben rendelet\u00e9vel egyes t\u00f6rv\u00e9nyek alkalmaz\u00e1s\u00e1t felf\u00fcggesztheti, t\u00f6rv\u00e9nyi rendelkez\u00e9sekt\u0151l elt\u00e9rhet, \u00e9s egy\u00e9b rendk\u00edv\u00fcli int\u00e9zked\u00e9seket hozhat. Ezt a jogk\u00f6r\u00e9t - sz\u00fcks\u00e9ges \u00e9s ar\u00e1nyos m\u00e9rt\u00e9kben - a hum\u00e1nj\u00e1rv\u00e1ny megel\u0151z\u00e9se, kezel\u00e9se, felsz\u00e1mol\u00e1sa, tov\u00e1bb\u00e1 k\u00e1ros hat\u00e1sainak megel\u0151z\u00e9se, elh\u00e1r\u00edt\u00e1sa c\u00e9lj\u00e1b\u00f3l gyakorolhatja - r\u00f6gz\u00edti a most elfogadott jogszab\u00e1ly.\nAz Orsz\u00e1ggy\u0171l\u00e9s felhatalmazta a korm\u00e1nyt, hogy a vesz\u00e9lyhelyzetben az alapt\u00f6rv\u00e9ny vonatkoz\u00f3 bekezd\u00e9se szerinti rendeleteinek hat\u00e1ly\u00e1t a vesz\u00e9lyhelyzet megsz\u0171n\u00e9s\u00e9ig meghosszabb\u00edtsa.\nA H\u00e1z a vesz\u00e9lyhelyzet megsz\u0171n\u00e9s\u00e9t megel\u0151z\u0151en ezt a felhatalmaz\u00e1s\u00e1t visszavonhatja.\nA parlament tov\u00e1bb\u00e1 meger\u0151s\u00edtette a vesz\u00e9lyhelyzet kihirdet\u00e9s\u00e9r\u0151l sz\u00f3l\u00f3 rendelet hat\u00e1lybal\u00e9p\u00e9se ut\u00e1n a most megszavazott t\u00f6rv\u00e9ny hat\u00e1lybal\u00e9p\u00e9s\u00e9ig megalkotott, a vesz\u00e9lyhelyzettel \u00f6sszef\u00fcgg\u0151 korm\u00e1nyrendeleteket.\nKimondt\u00e1k azt is, a korm\u00e1ny a vesz\u00e9lyhelyzet-elh\u00e1r\u00edt\u00e1s \u00e9rdek\u00e9ben hozott int\u00e9zked\u00e9sekr\u0151l rendszeresen t\u00e1j\u00e9koztat\u00e1st ad az Orsz\u00e1ggy\u0171l\u00e9s \u00fcl\u00e9s\u00e9n, annak hi\u00e1ny\u00e1ban a h\u00e1zeln\u00f6knek \u00e9s a frakci\u00f3vezet\u0151knek.\nA t\u00f6rv\u00e9ny r\u00f6gz\u00edti, hogy az Alkotm\u00e1nyb\u00edr\u00f3s\u00e1g (Ab) eln\u00f6ke \u00e9s f\u0151titk\u00e1ra gondoskodik az Ab vesz\u00e9lyhelyzetben t\u00f6rt\u00e9n\u0151 folyamatos m\u0171k\u00f6d\u00e9s\u00e9r\u0151l. Az Alkotm\u00e1nyb\u00edr\u00f3s\u00e1g teljes \u00fcl\u00e9se, valamint a tan\u00e1cs \u00fcl\u00e9se a vesz\u00e9lyhelyzet megsz\u0171n\u00e9s\u00e9ig az Ab-eln\u00f6k d\u00f6nt\u00e9se alapj\u00e1n elektronikus kommunik\u00e1ci\u00f3s eszk\u00f6z ig\u00e9nybev\u00e9tel\u00e9vel is megtarthat\u00f3. Az Ab eln\u00f6ke a vesz\u00e9lyhelyzetben enged\u00e9lyezhet elt\u00e9r\u00e9st a test\u00fclet \u00fcgyrendj\u00e9t\u0151l.\nV\u00e1laszt\u00e1sokkal kapcsolatos rendelkez\u00e9seket is tartalmaz a jogszab\u00e1ly: \u00edgy p\u00e9ld\u00e1ul azt, hogy a helyi vagy a nemzetis\u00e9gi \u00f6nkorm\u00e1nyzat k\u00e9pvisel\u0151-test\u00fclete feloszl\u00e1s\u00e1nak kimond\u00e1sa eset\u00e9n e d\u00f6nt\u00e9s a vesz\u00e9lyhelyzet megsz\u0171n\u00e9se ut\u00e1ni napt\u00f3l hat\u00e1lyos. A vesz\u00e9lyhelyzet alatt id\u0151k\u00f6zi v\u00e1laszt\u00e1s nem t\u0171zhet\u0151 ki, a m\u00e1r kit\u0171z\u00f6tt v\u00e1laszt\u00e1sok pedig elmaradnak. A ki nem t\u0171z\u00f6tt \u00e9s az elmaradt v\u00e1laszt\u00e1st a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15 napon bel\u00fcl kell kit\u0171zni.\nA vesz\u00e9lyhelyzet megsz\u0171n\u00e9s\u00e9ig orsz\u00e1gos \u00e9s helyi n\u00e9pszavaz\u00e1s sem kezdem\u00e9nyezhet\u0151, a m\u00e1r kit\u0171z\u00f6tt referendumok elmaradnak.\nKieg\u00e9sz\u00fcl a b\u00fcntet\u0151 t\u00f6rv\u00e9nyk\u00f6nyv (Btk.) is a j\u00e1rv\u00e1ny\u00fcgyi v\u00e9dekez\u00e9s akad\u00e1lyoz\u00e1s\u00e1val, valamint a r\u00e9mh\u00edrterjeszt\u00e9sre vonatkoz\u00f3 szab\u00e1lyoz\u00e1ssal.\nA Btk. kimondja ezent\u00fal, hogy aki a z\u00e1rlati k\u00f6telezetts\u00e9g al\u00e1 tartoz\u00f3 fert\u0151z\u0151 betegs\u00e9g behurcol\u00e1s\u00e1nak vagy terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben elrendelt, illetve a j\u00e1rv\u00e1ny idej\u00e9n elrendelt j\u00e1rv\u00e1ny\u00fcgyi elk\u00fcl\u00f6n\u00edt\u00e9s, megfigyel\u00e9s, z\u00e1rlat vagy ellen\u0151rz\u00e9s v\u00e9grehajt\u00e1s\u00e1t akad\u00e1lyozza, b\u0171ntett miatt h\u00e1rom \u00e9vig terjed\u0151 szabads\u00e1gveszt\u00e9ssel b\u00fcntetend\u0151. Csoportos elk\u00f6vet\u00e9sn\u00e9l egyt\u0151l \u00f6t \u00e9vig, hal\u00e1lt okoz\u00f3 b\u0171ncselekm\u00e9ny eset\u00e9n pedig kett\u0151t\u0151l nyolc \u00e9vig terjed\u0151 szabads\u00e1gveszt\u00e9s a b\u00fcntet\u00e9s.\nAki j\u00e1rv\u00e1ny\u00fcgyi int\u00e9zked\u00e9s akad\u00e1lyoz\u00e1s\u00e1ra ir\u00e1nyul\u00f3 el\u0151k\u00e9sz\u00fcletet k\u00f6vet el, az egy \u00e9vig terjed\u0151 szabads\u00e1gveszt\u00e9ssel b\u00fcntetend\u0151.\nAz pedig, aki k\u00fcl\u00f6nleges jogrend idej\u00e9n nagy nyilv\u00e1noss\u00e1g el\u0151tt olyan val\u00f3tlan t\u00e9nyt vagy val\u00f3 t\u00e9nyt oly m\u00f3don elferd\u00edtve \u00e1ll\u00edt vagy h\u00edresztel, amely alkalmas a v\u00e9dekez\u00e9s eredm\u00e9nyess\u00e9g\u00e9nek akad\u00e1lyoz\u00e1s\u00e1ra, meghi\u00fas\u00edt\u00e1s\u00e1ra, egyt\u0151l \u00f6t \u00e9vig terjed\u0151 szabads\u00e1gveszt\u00e9ssel b\u00fcntetend\u0151.\nA koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny a kihirdet\u00e9se ut\u00e1ni napon l\u00e9p hat\u00e1lyba. A jogszab\u00e1ly hat\u00e1lyveszt\u00e9s\u00e9r\u0151l pedig a vesz\u00e9lyhelyzet megsz\u0171n\u00e9s\u00e9vel az Orsz\u00e1ggy\u0171l\u00e9s d\u00f6nt.\n\nMTI 2020. m\u00e1rcius 30.\n\n"}]