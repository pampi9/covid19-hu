[{"date": "2020-03-24 18:42", "url": "https://koronavirus.gov.hu/cikkek/operativ-torzs-folyamatos-az-uj-eszkozok-beszerzese", "h1": "Operat\u00edv t\u00f6rzs: folyamatos az \u00faj eszk\u00f6z\u00f6k beszerz\u00e9se", "body": "\nFolyamatos az \u00faj eszk\u00f6z\u00f6k beszerz\u00e9se - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je kedden online sajt\u00f3t\u00e1j\u00e9koztat\u00f3n.\n\nHajnalban befejez\u0151d\u00f6tt azoknak a v\u00e9d\u0151eszk\u00f6z\u00f6knek a kisz\u00e1ll\u00edt\u00e1sa, amelyeket a k\u00f3rh\u00e1zak intenz\u00edv oszt\u00e1lyain dolgoz\u00f3knak sz\u00e1ntak - k\u00f6z\u00f6lte\u00a0Lakatos\u00a0Tibor ezredes.\nHozz\u00e1t\u00e9ve: kedd reggel \u00fajabb h\u00e1rommilli\u00f3 maszk, sz\u00e1zezer teszt \u00e9s 86 l\u00e9legeztet\u0151g\u00e9p \u00e9rkezett rep\u00fcl\u0151n K\u00edn\u00e1b\u00f3l.\nHangs\u00falyozta: az eszk\u00f6z\u00f6k ut\u00e1np\u00f3tl\u00e1sa, \u00faj eszk\u00f6z\u00f6k beszerz\u00e9se folyamatos, a jelenlegi k\u00e9szletek \u00e9s a tervezett beszerz\u00e9sek biztos\u00edtj\u00e1k a megfelel\u0151 mennyis\u00e9g\u0171 v\u00e9d\u0151eszk\u00f6zt az eg\u00e9szs\u00e9g\u00fcgyi dolgoz\u00f3knak \u00e9s azoknak, akik k\u00f6zvetlen \u00e9rintkez\u00e9sbe ker\u00fclhetnek fert\u0151z\u00f6ttekkel.\nArra a k\u00e9rd\u00e9sre, kik kapj\u00e1k a legut\u00f3bb \u00e9rkezett h\u00e1rommilli\u00f3 maszkot, elmondta: a legfontosabb most az eg\u00e9szs\u00e9g\u00fcgyi dolgoz\u00f3k eg\u00e9szs\u00e9g\u00e9nek v\u00e9delme, ez\u00e9rt el\u0151sz\u00f6r \u0151ket l\u00e1tj\u00e1k el v\u00e9d\u0151eszk\u00f6zzel, majd azokat a rend\u0151r\u00f6ket, katasztr\u00f3fav\u00e9delmiseket \u00e9s katon\u00e1kat, akik p\u00e9ld\u00e1ul j\u00e1rv\u00e1ny\u00fcgyi hat\u00f3s\u00e1gi ellen\u0151rz\u00e9seket v\u00e9geznek vagy a hat\u00e1r\u00e1tkel\u0151helyeket ellen\u0151rzik. Harmadsorban pedig azok kapj\u00e1k ezeket a maszkokat, akiknek fontos a r\u00e9szv\u00e9tel\u00fck a v\u00e9dekez\u00e9sben.\n\nIllusztr\u00e1ci\u00f3:\u00a0MTI/Balogh Zolt\u00e1n,\u00a0Orsz\u00e1gos Kor\u00e1nyi Pulmonol\u00f3giai Int\u00e9zet\n\nEgyre t\u00f6bben szegik meg a koronav\u00edrus elleni v\u00e9dekez\u00e9s keret\u00e9ben hozott el\u0151\u00edr\u00e1sokat - k\u00f6z\u00f6lte\u00a0Lakatos\u00a0Tibor.\nHozz\u00e1tette: 4207-en vannak hat\u00f3s\u00e1gi h\u00e1zi karant\u00e9nban, \u0151ket t\u00f6bb mint 26 ezer alkalommal ellen\u0151rizt\u00e9k, csak az elm\u00falt 24 \u00f3r\u00e1ban 3689 ilyen ellen\u0151rz\u00e9st hajtottak v\u00e9gre. A hat\u00f3s\u00e1gi h\u00e1zi karant\u00e9n szab\u00e1lyainak megszeg\u00e9se miatt 177 esetben \u00e1llap\u00edtottak meg szab\u00e1lytalans\u00e1got, 24 emberrel szemben helysz\u00edni b\u00edrs\u00e1got szabtak ki, 130 ellen szab\u00e1lys\u00e9rt\u00e9si feljelent\u00e9st tettek.\nKiemelte: a hat\u00f3s\u00e1gi int\u00e9zked\u00e9seket az\u00e9rt hozt\u00e1k, mert a fert\u0151z\u00e9snek kitettek - akik p\u00e9ld\u00e1ul k\u00fclf\u00f6ld\u00f6n j\u00e1rtak - hordoz\u00f3k lehetnek, m\u00e1s embereket is megfert\u0151zhetnek, esetleg olyanokat is, akikn\u00e9l ez hal\u00e1llal j\u00e1rhat.\nA honv\u00e9delmi ir\u00e1ny\u00edt\u00f3csoportokkal kapcsolatos k\u00e9rd\u00e9sre v\u00e1laszolva\u00a0Lakatos\u00a0Tibor azt mondta, ezek azokn\u00e1l a c\u00e9gekn\u00e9l m\u0171k\u00f6dnek, amelyek fontosak a lakoss\u00e1g ell\u00e1t\u00e1sa szempontj\u00e1b\u00f3l vagy a v\u00e9dekez\u00e9shez sz\u00fcks\u00e9ges tev\u00e9kenys\u00e9get v\u00e9geznek. A csoportok feladata jelenteni az ell\u00e1t\u00e1sban kialakul\u00f3 esetleges probl\u00e9m\u00e1kat, hogy a sz\u00fcks\u00e9ges int\u00e9zked\u00e9seket meg tudj\u00e1k hozni \u00e9s fenn tudj\u00e1k tartani a v\u00e1llalatok m\u0171k\u00f6d\u00e9s\u00e9t. Hozz\u00e1tette: ha sz\u00fcks\u00e9gess\u00e9 v\u00e1lik e v\u00e1llalatok k\u00f6r\u00e9nek b\u0151v\u00edt\u00e9se, akkor ezt megteszik.\nK\u00f6z\u00f6lte azt is, hogy egyre t\u00f6bb csal\u00f3 pr\u00f3b\u00e1l hasznot h\u00fazni a j\u00e1rv\u00e1nyb\u00f3l, ilyen \u00fcgyekben m\u00e1r 14 elj\u00e1r\u00e1s indult. R\u00e9mh\u00edrterjeszt\u00e9s miatt 16, k\u00f6zvesz\u00e9llyel fenyeget\u00e9s miatt 13 elj\u00e1r\u00e1s indult. Az \u00fczletek nyitva tart\u00e1s\u00e1t tov\u00e1bbra is ellen\u0151rzik; m\u00e1r negyven szab\u00e1lys\u00e9rt\u00e9si feljelent\u00e9st tettek a szab\u00e1lyok megszeg\u00e9se miatt \u00e9s 16 helysz\u00edni b\u00edrs\u00e1got szabtak ki - ismertette.\nAz orsz\u00e1g hat\u00e1rain g\u00f6rd\u00fcl\u00e9keny a be- \u00e9s kil\u00e9p\u00e9s - mondta -, nagyobb v\u00e1rakoz\u00e1s a kil\u00e9p\u00e9sn\u00e9l a teherforgalomban Udvarn\u00e1l van, Parassapuszt\u00e1n\u00e1l pedig a bel\u00e9p\u0151 szem\u00e9ly- \u00e9s teherforgalomban. Sz\u00f3lt arr\u00f3l is, hogy a megyei v\u00e9delmi bizotts\u00e1gok megkezdt\u00e9k m\u0171k\u00f6d\u00e9s\u00fcket, ter\u00fcleti szinten koordin\u00e1lj\u00e1k a v\u00e9dekez\u00e9st.\nLakatos\u00a0Tibor eml\u00e9keztetett: \u00e1prilis 15-\u00e9t\u0151l 15 ezer forintra emelkedik a PIN-k\u00f3d n\u00e9lk\u00fcli fizet\u00e9s lehet\u0151s\u00e9ge, \u00e9s utalt arra is, hogy h\u00e9tf\u0151n megjelentek a Magyar K\u00f6zl\u00f6nyben a tov\u00e1bbi gazdas\u00e1gv\u00e9delmi int\u00e9zked\u00e9sekr\u0151l sz\u00f3l\u00f3 rendeletek.\n\n\nMTI 2020. m\u00e1rcius 24.\n\n"}]