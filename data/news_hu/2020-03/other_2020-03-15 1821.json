[{"date": "2020-03-15 18:21", "url": "https://koronavirus.gov.hu/cikkek/az-m5-csatorna-hetkoznap-oktatasi-tartalmakat-kozvetit", "h1": "Az M5 csatorna h\u00e9tk\u00f6znap oktat\u00e1si tartalmakat k\u00f6zvet\u00edt", "body": "\nA koronav\u00edrus-j\u00e1rv\u00e1ny megf\u00e9kez\u00e9s\u00e9re hozott int\u00e9zked\u00e9sekkel \u00f6sszhangban, seg\u00edtve az otthon tanul\u00f3 di\u00e1kok munk\u00e1j\u00e1t, a k\u00f6zm\u00e9dia sz\u00e1mos oktat\u00e1si tartalm\u00e1t - am\u00edg a helyzet indokolja - az M5 kultur\u00e1lis csatorna napi m\u0171sor\u00e1ban sug\u00e1rozza - k\u00f6z\u00f6lte a M\u00e9diaszolg\u00e1ltat\u00e1s-t\u00e1mogat\u00f3 \u00e9s Vagyonkezel\u0151 Alap (MTVA).\n\nH\u00e9tf\u0151t\u0151l minden h\u00e9tk\u00f6znap reggel 8.00-t\u00f3l 14.30-ig a k\u00f6vetkez\u0151 tematik\u00e1j\u00fa m\u0171sorokkal k\u00e9sz\u00fclnek: 8 \u00f3r\u00e1t\u00f3l 11 \u00f3r\u00e1ig az 5-8. oszt\u00e1lyos di\u00e1koknak sz\u00e1nt Fels\u0151s c\u00edm\u0171 m\u0171soraikat sug\u00e1rozz\u00e1k, biol\u00f3gia, magyar nyelv \u00e9s irodalom, t\u00f6rt\u00e9nelem, matematika, m\u0171v\u00e9szetek \u00e9s informatika t\u00e9mak\u00f6rben.\n\n11 \u00f3r\u00e1t\u00f3l 12 \u00f3r\u00e1ig nyelvleck\u00e9ket sug\u00e1roznak. Itt a Sz\u00f3lalj meg! c\u00edm\u0171 m\u0171sor k\u00e9t angol nyelvleck\u00e9j\u00e9t adj\u00e1k egym\u00e1s ut\u00e1n. 11.30-t\u00f3l 5 nyelven, 5-5 nyelvlecke k\u00f6veti egym\u00e1st, h\u00e9tf\u0151nk\u00e9nt n\u00e9met, keddenk\u00e9nt francia, szerd\u00e1nk\u00e9nt olasz, cs\u00fct\u00f6rt\u00f6k\u00f6nk\u00e9nt spanyol, p\u00e9ntekenk\u00e9nt orosz nyelvtani feladatokkal.\n\u00a0\n12 \u00f3r\u00e1t\u00f3l a k\u00f6z\u00e9piskol\u00e1s koroszt\u00e1ly sz\u00e1m\u00e1ra sug\u00e1roznak \u00e9retts\u00e9gi m\u0171sorokat. Magyar nyelv \u00e9s irodalom, matematika \u00e9s t\u00f6rt\u00e9nelem minden nap lesz, biol\u00f3gia, k\u00e9mia, informatika, fizika \u00e9s f\u00f6ldrajz pedig hetente k\u00e9t-k\u00e9t alkalommal.\n\n\u00a0Az oktat\u00e1si s\u00e1v h\u00e9tk\u00f6znap 14.30-kor v\u00e9gz\u0151dik. A m\u0171sorok el\u00e9rhet\u0151ek lesznek a\u00a0www.mediaklikk.hu/digitalisoktatas\u00a0oldalon is - \u00e1ll az MTVA k\u00f6zlem\u00e9ny\u00e9ben.\n\n\nMTI 2020. m\u00e1rcius 15.\n\n"}]