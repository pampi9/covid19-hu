[{"date": "2020-03-28 16:47", "url": "https://koronavirus.gov.hu/cikkek/emmi-az-uj-kezikonyv-hatekony-segitseget-nyujt-korhazaknak", "h1": "EMMI: Az \u00faj k\u00e9zik\u00f6nyv hat\u00e9kony seg\u00edts\u00e9get ny\u00fajt a k\u00f3rh\u00e1zaknak", "body": "\nProf. Dr. K\u00e1sler Mikl\u00f3s emberi er\u0151forr\u00e1sok miniszter ir\u00e1ny\u00edt\u00e1s\u00e1val elk\u00e9sz\u00fclt a k\u00f3rh\u00e1zak sz\u00e1m\u00e1ra az \u00faj koronav\u00edrus okozta fert\u0151z\u00e9sek diagn\u00f3zis\u00e1nak \u00e9s ter\u00e1pi\u00e1j\u00e1nak k\u00e9zik\u00f6nyve, ami t\u00f6bb orsz\u00e1g j\u00f3 gyakorlatait veszi alapul a magyarorsz\u00e1gi viszonyokra adapt\u00e1lva.\n\nAz egys\u00e9ges szakmai szempontokat tartalmaz\u00f3 k\u00e9zik\u00f6nyv hat\u00e9kony seg\u00edts\u00e9get ny\u00fajt a k\u00f3rh\u00e1zi szakemberek sz\u00e1m\u00e1ra a megel\u0151z\u00e9ssel \u00e9s az igazolt betegek ell\u00e1t\u00e1s\u00e1val kapcsolatban.\nA k\u00f6nyv - amelynek \u00f6ssze\u00e1ll\u00edt\u00e1s\u00e1ban sz\u00e1mos neves szakember k\u00f6zrem\u0171k\u00f6d\u00f6tt - k\u00f6z\u00e9rthet\u0151 m\u00f3don seg\u00edti a k\u00f3rh\u00e1zakat a fert\u0151z\u00f6tt betegek ell\u00e1t\u00e1s\u00e1ra val\u00f3 felk\u00e9sz\u00fcl\u00e9sben. P\u00e9ld\u00e1ul ir\u00e1nymutat\u00e1st ny\u00fajt a betegek oszt\u00e1lyoz\u00e1s\u00e1val, a k\u00f6rnyezet\u00fck fert\u0151tlen\u00edt\u00e9s\u00e9vel, a hullad\u00e9kkezel\u00e9ssel, a t\u00e1rgyi eszk\u00f6z\u00f6k beszerz\u00e9s\u00e9vel \u00e9s a megfelel\u0151 infrastrukt\u00fara kialak\u00edt\u00e1s\u00e1val kapcsolatban.\nLe\u00edrja a diagn\u00f3zis \u00e9s kezel\u00e9s alapelveit is, ezen bel\u00fcl kit\u00e9r a k\u00e9palkot\u00f3 vizsg\u00e1latok megfelel\u0151 alkalmaz\u00e1s\u00e1ra, a fert\u0151z\u00e9s igazol\u00e1s\u00e1ra szolg\u00e1l\u00f3 mintav\u00e9teli elj\u00e1r\u00e1sokra, \u00e9s felsorolja a laborat\u00f3riumi vizsg\u00e1latra kijel\u00f6lt int\u00e9zm\u00e9nyeket is.\nPrec\u00edz, gyakorlatias \u00f6sszegz\u00e9st ad a jelenleg rendelkez\u00e9sre \u00e1ll\u00f3 ter\u00e1pi\u00e1s lehet\u0151s\u00e9gekr\u0151l.\nA nemzetk\u00f6zi aj\u00e1nl\u00e1sok figyelembev\u00e9tel\u00e9vel bemutatja az egy\u00e9ni v\u00e9d\u0151eszk\u00f6z\u00f6k alkalmaz\u00e1s\u00e1nak helyes gyakorlat\u00e1t, az eg\u00e9szs\u00e9g\u00fcgyi szem\u00e9lyzet betegekkel val\u00f3 k\u00f6zvetlen \u00e9rintkez\u00e9s\u00e9nek szab\u00e1lyait. K\u00fcl\u00f6n felh\u00edvja a figyelmet arra, hogy minden be\u00e9rkez\u0151 beteg kapjon seb\u00e9szi maszkot, amely jelent\u0151sen cs\u00f6kkenti az eg\u00e9szs\u00e9g\u00fcgyi dolgoz\u00f3k megfert\u0151z\u0151d\u00e9s\u00e9nek kock\u00e1zat\u00e1t.\nA k\u00f6nyv pontosan szab\u00e1lyozza a h\u00e1ziorvos, az Orsz\u00e1gos Ment\u0151szolg\u00e1lat \u00e9s a k\u00f3rh\u00e1zi szem\u00e9lyzet betegekkel kapcsolatos teend\u0151it is.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]