[{"date": "2020-03-28 14:39", "url": "https://koronavirus.gov.hu/cikkek/tisztifoorvos-ismet-azt-kerte-az-idosektol-hogy-maradjanak-otthon", "h1": "A tisztif\u0151orvos ism\u00e9t azt k\u00e9rte az id\u0151sekt\u0151l, hogy maradjanak otthon", "body": "\nA szombatt\u00f3l hat\u00e1lyos kij\u00e1r\u00e1si korl\u00e1toz\u00e1ssal szintet l\u00e9pett a j\u00e1rv\u00e1ny elleni v\u00e9dekez\u00e9s - jelentette ki az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: tov\u00e1bbra is egy\u00e9rtelm\u0171 c\u00e9l a j\u00e1rv\u00e1ny terjed\u00e9s\u00e9nek lass\u00edt\u00e1sa, \u00e9s ehhez felt\u00e9tlen\u00fcl sz\u00fcks\u00e9ges a teljes lakoss\u00e1g egy\u00fcttm\u0171k\u00f6d\u00e9se.\n\nA tisztif\u0151orvos ism\u00e9t azt k\u00e9rte az id\u0151sekt\u0151l, hogy maradjanak otthon, mert az \u0151 legf\u0151bb v\u00e9delm\u00fcket az szolg\u00e1lja, ha nem tal\u00e1lkoznak m\u00e1sokkal. Ezzel kapcsolatban hangs\u00falyozta, a sz\u00e1mukra a v\u00e1s\u00e1rl\u00e1sra szabott 9-12 \u00f3ra k\u00f6z\u00f6tti id\u0151korl\u00e1t \"egy utols\u00f3 lehet\u0151s\u00e9g\", ha m\u00e1s egy\u00e9b seg\u00edts\u00e9g nem \u00e1ll rendelkez\u00e9s\u00fckre ehhez. Az id\u0151sek seg\u00edt\u0151je els\u0151sorban a csal\u00e1d legyen, majd az \u00f6nkorm\u00e1nyzatok - tette hozz\u00e1.\nJelezte, a kij\u00e1r\u00e1si korl\u00e1toz\u00e1s nem a szab\u00e1lyok \"laz\u00edt\u00e1s\u00e1t\" jelenti, hanem \u00e9ppen ellenkez\u0151leg, egy tov\u00e1bbi sz\u00fcks\u00e9ges int\u00e9zked\u00e9s a j\u00e1rv\u00e1ny lass\u00edt\u00e1s\u00e1ra.\nAz otthoni munkav\u00e9gz\u00e9ssel kapcsolatban kit\u00e9rt arra, hogy a lak\u00e1sban is elengedhetetlen a szem\u00e9lyes higi\u00e9n\u00e9 betart\u00e1sa: a gyakori k\u00e9zmos\u00e1s, a helyis\u00e9gek tiszt\u00e1n tart\u00e1sa, a mindennapi haszn\u00e1lati t\u00e1rgyak fert\u0151tlen\u00edt\u00e9se, k\u00fcl\u00f6n\u00f6s tekintettel a sz\u00e1m\u00edt\u00f3g\u00e9p klaviat\u00far\u00e1j\u00e1ra. Ezen k\u00edv\u00fcl t\u00f6rekedni kell az eg\u00e9szs\u00e9ges t\u00e1pl\u00e1lkoz\u00e1sra \u00e9s a heti h\u00e1romszori testmozg\u00e1sra.\nM\u00fcller Cec\u00edlia elmondta, az egy\u00e9ni sportol\u00e1si lehet\u0151s\u00e9g megengedett, de ker\u00fclni kell a csal\u00e1di \u00f6sszej\u00f6veteleket. K\u00e9rd\u00e9sre v\u00e1laszolva jelezte: az Ausztri\u00e1ba munkav\u00e1llal\u00e1s c\u00e9lj\u00e1b\u00f3l ing\u00e1z\u00f3k is minden esetben \u00e1tesnek a hat\u00e1ron az eg\u00e9szs\u00e9g\u00fcgyi ellen\u0151rz\u00e9sen, \u00e9s aki t\u00fcneteket mutat, ann\u00e1l elrendelik a h\u00e1zi karant\u00e9nt.\n\nAzzal kapcsolatban, hogy Hadh\u00e1zy \u00c1kos f\u00fcggetlen orsz\u00e1ggy\u0171l\u00e9si k\u00e9pvisel\u0151 sajt\u00f3inform\u00e1ci\u00f3k szerint adatokat k\u00e9rt a P\u00e9csi Tudom\u00e1nyegyetemt\u0151l, M\u00fcller Cec\u00edlia annyit mondott: a k\u00f3rh\u00e1zak mindegyike k\u00f6teles online adatszolg\u00e1ltat\u00e1sra, amelyet a Nemzeti Eg\u00e9szs\u00e9gbiztos\u00edt\u00e1si Alapkezel\u0151 tart nyilv\u00e1n. \"Minden m\u00e1s adatszolg\u00e1ltat\u00e1s felesleges \u00e9s olykor k\u00e1ros is lehet\" - f\u0171zte hozz\u00e1.\nA v\u00edrustesztekkel kapcsolatban a szakember k\u00f6z\u00f6lte: sokf\u00e9le van haszn\u00e1latban, a legbiztosabb az a laborat\u00f3riumi teszt, amelyet Magyarorsz\u00e1g is haszn\u00e1l. Sok fejleszt\u00e9s van, k\u00f6zt\u00fck sok \u00edg\u00e9retes - tette hozz\u00e1.\nK\u00e9rd\u00e9s kapcs\u00e1n besz\u00e9lt arr\u00f3l is, hogy a v\u00e1rand\u00f3ss\u00e1g nem jelent k\u00fcl\u00f6n kock\u00e1zati t\u00e9nyez\u0151t a mostani j\u00e1rv\u00e1nyban. Ugyanakkor felh\u00edvta a figyelmet arra, hogy a terhess\u00e9g \u00f6nmag\u00e1ban is megv\u00e1ltoztatja a szervezet v\u00e9dekez\u0151k\u00e9pess\u00e9g\u00e9t, az immunrendszer m\u0171k\u00f6d\u00e9s\u00e9t, teh\u00e1t fog\u00e9konyabb\u00e1 teheti a kismam\u00e1t a fert\u0151z\u00e9sekre, \u00edgy a koronav\u00edrus-fert\u0151z\u00e9sre is. \u0150ket is arra k\u00e9rte, lehet\u0151leg ne menjenek k\u00f6z\u00f6ss\u00e9gbe, tarts\u00e1k be a szem\u00e9lyes higi\u00e9n\u00e9s szab\u00e1lyokat, gyakran \u00e9s kell\u0151 ideig mossanak kezet.\nM\u00fcller Cec\u00edlia azt mondta: \"sajn\u00e1lattal hallja\", hogy egyes daganatos betegek ell\u00e1t\u00e1sa nem t\u00f6rt\u00e9nik meg. K\u00f6z\u00f6lte, el kell v\u00e9gezni az \u00e9letment\u0151 beavatkoz\u00e1sokat, m\u0171t\u00e9teket \u00e9s azokat, amelyek elmarad\u00e1sa tart\u00f3s eg\u00e9szs\u00e9gk\u00e1rosod\u00e1ssal j\u00e1rna.\u00a0\nK\u00f6z\u00f6lte azt is, hogy vannak olyan eg\u00e9szs\u00e9g\u00fcgyi dolgoz\u00f3k, akikn\u00e9l kimutattak a koronav\u00edrus-fert\u0151z\u00e9st.\nMagyarorsz\u00e1gon m\u00e1rcius 28-\u00e1ra 343-ra n\u0151tt az azonos\u00edtott koronav\u00edrus-fert\u0151z\u00f6ttek sz\u00e1ma, \u00e9s meghalt a 11. - id\u0151s, kr\u00f3nikus alapbetegs\u00e9gekkel k\u00fczd\u0151 - beteg.\n\n"}]