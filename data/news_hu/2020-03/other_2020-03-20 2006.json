[{"date": "2020-03-20 20:06", "url": "https://koronavirus.gov.hu/cikkek/operativ-torzs-sokan-megszegik-hatosagi-hazi-karantent-ezzel-jarvanyt-segitik", "h1": "Operat\u00edv T\u00f6rzs:  Sokan megszegik a hat\u00f3s\u00e1gi h\u00e1zi karant\u00e9nt, ezzel a j\u00e1rv\u00e1nyt seg\u00edtik", "body": "\nLakatos Tibor, a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je\u00a0 mai sajt\u00f3t\u00e1j\u00e9koztat\u00f3n elmondta, hogy sokan szegik meg a hat\u00f3s\u00e1gi h\u00e1zi karant\u00e9n szab\u00e1lyait. 3506 ember van ilyen karant\u00e9nban, \u00f6sszesen 69 esetben \u00e1llap\u00edtottak meg szab\u00e1lytalans\u00e1got.\n\nEzek mellett az \u00fczletek bez\u00e1r\u00e1s\u00e1val kapcsolatban is t\u00f6bb esetben \u00e9ltek figyelmeztet\u00e9ssel, feljelent\u00e9ssel, illetve helysz\u00edni b\u00edrs\u00e1ggal. A karant\u00e9n szab\u00e1lyainak megs\u00e9rt\u00e9se miatt 58 szab\u00e1lys\u00e9rt\u00e9si feljelent\u00e9st tettek.\nTov\u00e1bbra is hat\u00e1lyban vannak azok a korl\u00e1toz\u00f3 int\u00e9zked\u00e9sek, amelyeket a korm\u00e1ny az\u00e9rt vezetett be, hogy a v\u00edrus terjed\u00e9s\u00e9t lass\u00edtani tudj\u00e1k.\n\n\nSokan nem tartj\u00e1k be a koronav\u00edrus terjed\u00e9se miatt hozott int\u00e9zked\u00e9seket, sokan pr\u00f3b\u00e1lnak meg hasznot h\u00fazni a helyzetb\u0151l. P\u00e9ldak\u00e9nt eml\u00edtette, hogy Somogy megy\u00e9ben egy n\u0151 mag\u00e1t az \u00c1NTSZ munkat\u00e1rs\u00e1nak kiadva pr\u00f3b\u00e1lt t\u00f6bb milli\u00f3 forintot kicsalni egy c\u00e9gt\u0151l koronav\u00edrus elleni vakcin\u00e1\u00e9rt \u00e9s fert\u0151tlen\u00edt\u00e9s\u00e9rt. A c\u00e9g bez\u00e1r\u00e1s\u00e1val fenyeget\u0151z\u00f6tt, ha nem kapja meg az \u00f6sszeget. \u0150t a rend\u0151rs\u00e9g \u0151rizetbe vette \u00e9s javasolj\u00e1k a letart\u00f3ztat\u00e1s\u00e1t. Mostan\u00e1ig 47 elj\u00e1r\u00e1st ind\u00edtottak: 12-t k\u00f6zvesz\u00e9llyel fenyeget\u00e9s, 8-at csal\u00e1s, 7-et j\u00e1rv\u00e1ny\u00fcgyi szab\u00e1lyszeg\u00e9s miatt. 22 embert hallgattak ki gyan\u00fas\u00edtottk\u00e9nt a koronav\u00edrussal \u00f6sszef\u00fcgg\u00e9sben. Az \u00fczletek nyitvatart\u00e1si korl\u00e1toz\u00e1s\u00e1val \u00f6sszef\u00fcgg\u00e9sben eddig 3 embert figyelmeztettek, 7-tel szemben szabtak ki helysz\u00edni b\u00edrs\u00e1got, 9-et szab\u00e1lys\u00e9rt\u00e9s miatt feljelentettek.\nSzombaton \u00e9rkezik egy olyan sz\u00e1ll\u00edtm\u00e1ny, amely a seb\u00e9szeti sz\u00e1jmaszkok alapanyag\u00e1hoz sz\u00fcks\u00e9ges, \u00e9s a b\u00fcntet\u00e9s-v\u00e9grehajt\u00e1si szervezet megkezdte azt a beszerz\u00e9st, ami magasabb v\u00e9d\u0151k\u00e9pess\u00e9g\u0171 eszk\u00f6z\u00f6k gy\u00e1rt\u00e1s\u00e1hoz kell.\u00a0\u00a0\u00a0\u00a0\u00a0\u00a0\u00a0\u00a0\nA\u00a0 Magyarorsz\u00e1gra bel\u00e9p\u0151 teherforgalomban jelent\u0151s fennakad\u00e1sok nincsenek, de Rajk\u00e1n\u00e1l 120 perces, Hegyeshalomn\u00e1l 150 perces v\u00e1rakoz\u00e1sra kell sz\u00e1m\u00edtani. Csan\u00e1dpalot\u00e1n\u00e1l a rom\u00e1n hat\u00f3s\u00e1gok \u00e1ltal bevezetett ellen\u0151rz\u00e9sek miatt mintegy 35 kilom\u00e9ter hossz\u00fa kocsisor torl\u00f3dott fel, itt vizet osztanak a v\u00e1rakoz\u00f3knak.A Liszt Ferenc-rep\u00fcl\u0151t\u00e9ren 42-en v\u00e1rakoznak, egy r\u00e9sz\u00fck tranzitutas, egy r\u00e9sz\u00fck pedig egyedi enged\u00e9lyre v\u00e1r, hogy bel\u00e9phessen az orsz\u00e1g ter\u00fclet\u00e9re. Sz\u00e1mukra a Budapest Airport Zrt. \u00e9s a rend\u0151rs\u00e9g \u00e1gyakat, \u00e9lelmet, vizet, takar\u00f3t biztos\u00edtott, valamint sz\u00e1m\u00edt\u00f3g\u00e9pet, hogy online a sz\u00fcks\u00e9ges elj\u00e1r\u00e1sokat meg tudj\u00e1k ind\u00edtani. Sz\u00fcks\u00e9g eset\u00e9n pedig arcmaszkot is tudnak nekik biztos\u00edtani.\n\n\u00a0\n\nIsmertette: megkezdt\u00e9k m\u0171k\u00f6d\u00e9s\u00fcket a f\u0151v\u00e1rosi \u00e9s megyei v\u00e9delmi bizotts\u00e1gok, amelyek az eg\u00e9szs\u00e9g\u00fcgyi int\u00e9zm\u00e9nyeknek seg\u00edtenek az ell\u00e1t\u00e1s megszervez\u00e9s\u00e9ben, illetve hozz\u00e1j\u00e1rulnak majd a karant\u00e9nba helyezetteket ell\u00e1t\u00e1s\u00e1hoz.\n\u00a0\u00a0\u00a0\u00a0\n\n"}]