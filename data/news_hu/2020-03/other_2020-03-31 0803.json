[{"date": "2020-03-31 08:03", "url": "https://koronavirus.gov.hu/cikkek/szijjarto-hazatert-502-magyar-vesztegzar-ala-helyezett-tiroli-tersegbol-rajuk-ket-het", "h1": "Szijj\u00e1rt\u00f3: hazat\u00e9rt 502 magyar a vesztegz\u00e1r al\u00e1 helyezett tiroli t\u00e9rs\u00e9gb\u0151l. R\u00e1juk k\u00e9t h\u00e9t hat\u00f3s\u00e1gilag elrendelt h\u00e1zi karant\u00e9n v\u00e1r", "body": "\nN\u00e9gy aut\u00f3buszb\u00f3l \u00e9s a k\u00f6zel 150 szem\u00e9lyg\u00e9pkocsib\u00f3l \u00e1ll\u00f3 konvojjal hazat\u00e9rt h\u00e9tf\u0151 \u00e9jjel 502 magyar a kor\u00e1bban karant\u00e9n al\u00e1 helyezett tiroli telep\u00fcl\u00e9sekr\u0151l - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\nA konvoj \"ezekben a percekben \u00e9rkezik a hat\u00e1rra\" - \u00edrta a miniszter r\u00f6viddel \u00e9jf\u00e9l ut\u00e1n.\n\nEml\u00e9keztetett arra, hogy Ausztria Tirol tartom\u00e1ny\u00e1nak \u00f6t telep\u00fcl\u00e9s\u00e9t m\u00e1rcius 13-\u00e1n k\u00e9t h\u00e9tre karant\u00e9n al\u00e1 helyezt\u00e9k, hogy lass\u00edts\u00e1k a koronav\u00edrus terjed\u00e9s\u00e9t a r\u00e9gi\u00f3ban. A lez\u00e1rt ter\u00fcleten t\u00f6bb mint f\u00e9lezer magyar tart\u00f3zkodott munkav\u00e1llal\u00e1s c\u00e9lj\u00e1b\u00f3l, \u00e9s \u00edgy valamennyien vesztegz\u00e1r al\u00e1 ker\u00fcltek.\nSzijj\u00e1rt\u00f3 P\u00e9ter eml\u00e9keztetett arra is: az eredetileg m\u00e1rcius 28-\u00e1n lej\u00e1r\u00f3 karant\u00e9nt a tiroli tartom\u00e1nyi korm\u00e1nyzat \u00e1prilis 13-ig meghosszabb\u00edtotta, azonban szigor\u00fa kik\u00f6t\u00e9sek mellett a t\u00fcnetmentes k\u00fclf\u00f6ldi \u00e1llampolg\u00e1rokkal kiv\u00e9telt tettek.\n\"Magyarorsz\u00e1g term\u00e9szetesen v\u00e1llalta a kiszabott felt\u00e9teleket, \u00edgy nyilatkoztunk arr\u00f3l, hogy \u00e1llampolg\u00e1rainkat visszafogadjuk, \u00e9s gondoskodunk hazasz\u00e1ll\u00edt\u00e1sukr\u00f3l\" - sz\u00f6gezte le a k\u00fclgazdas\u00e1gi \u00e9s k\u00fcl\u00fcgyminiszter.\nHozz\u00e1tette: a hazat\u00e9r\u0151kre k\u00e9t h\u00e9t hat\u00f3s\u00e1gilag elrendelt h\u00e1zi karant\u00e9n v\u00e1r, \"azonban most m\u00e1r itthon vannak, \u00e9s ez a legfontosabb\".\n\n\nMTI 2020. m\u00e1rcius 31.,\n\n"}]