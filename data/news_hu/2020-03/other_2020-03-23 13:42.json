[{"date": "2020-03-23 13:42", "url": "https://koronavirus.gov.hu/cikkek/keszpenzmentesse-valik-jegyvasarlas-volanbusz-valamennyi-jaratan", "h1": "K\u00e9szp\u00e9nzmentess\u00e9 v\u00e1lik a jegyv\u00e1s\u00e1rl\u00e1s a Vol\u00e1nbusz valamennyi j\u00e1rat\u00e1n", "body": "\nA j\u00e1rv\u00e1ny\u00fcgyi helyzetre tekintettel az utasok \u00e9s az aut\u00f3busz-vezet\u0151k v\u00e9delm\u00e9ben hozott \u00faj, rendk\u00edv\u00fcli int\u00e9zked\u00e9s \u00e9rtelm\u00e9ben m\u00e1rcius 23-t\u00f3l k\u00e9szp\u00e9nzmentess\u00e9 v\u00e1lik a jegyv\u00e1s\u00e1rl\u00e1s a Vol\u00e1nbusz valamennyi j\u00e1rat\u00e1n, tov\u00e1bb\u00e1 m\u00e1rcius 25-\u00e9n \u00fczemkezdett\u0151l pedig tansz\u00fcneti menetrend l\u00e9p \u00e9rv\u00e9nybe - k\u00f6z\u00f6lte a Vol\u00e1nbusz Zrt. a Nemzeti Mobilfizet\u00e9si Zrt.-vel k\u00f6z\u00f6s k\u00f6zlem\u00e9ny\u00e9ben h\u00e9tf\u0151n az MTI-vel.\n\nA t\u00e1j\u00e9koztat\u00e1s szerint a Vol\u00e1nbusz Zrt. \u00e9s a Nemzeti Mobilfizet\u00e9si Zrt. meg\u00e1llapod\u00e1sa alapj\u00e1n az aut\u00f3buszk\u00f6zleked\u00e9si t\u00e1rsas\u00e1g valamennyi helyk\u00f6zi j\u00e1rat\u00e1n, valamint azon telep\u00fcl\u00e9sek helyi j\u00e1ratain, ahol a Vol\u00e1nbusz a szolg\u00e1ltat\u00f3, el\u00e9rhet\u0151v\u00e9 v\u00e1lik az applik\u00e1ci\u00f3ban t\u00f6rt\u00e9n\u0151, k\u00e9szp\u00e9nzmentes jegyv\u00e1s\u00e1rl\u00e1s.\u00a0\u00a0\u00a0\nA meg\u00e1llapod\u00e1s szerint azokat az utasokat, akik az applik\u00e1ci\u00f3ban v\u00e1s\u00e1rolj\u00e1k meg jegyeiket a Vol\u00e1nbusz j\u00e1rataira, nem terhelik pluszk\u00f6lts\u00e9gek, vagyis az elektronikus jegyek \u00e1ra megegyezik a hagyom\u00e1nyos, pap\u00edralap\u00fa jegyek\u00e9vel. A teljes \u00e1r\u00fa jegyek mellett el\u00e9rhet\u0151k lesznek az 50 \u00e9s 90 sz\u00e1zal\u00e9kos kedvezm\u00e9nnyel v\u00e1lthat\u00f3k is - \u00edrj\u00e1k a k\u00f6zlem\u00e9nyben.\nA Nemzeti Mobilfizet\u00e9si Zrt. \u00e9s a Vol\u00e1nbusz szakemberei azon dolgoznak, hogy legk\u00e9s\u0151bb a h\u00f3nap v\u00e9g\u00e9ig b\u00e9rletv\u00e1s\u00e1rl\u00e1si lehet\u0151s\u00e9ggel is b\u0151v\u00fclj\u00f6n az alkalmaz\u00e1s.\nA mobilalkalmaz\u00e1s seg\u00edts\u00e9g\u00e9vel a jegy b\u00e1rhol, b\u00e1rmikor megv\u00e1s\u00e1rolhat\u00f3, ak\u00e1r k\u00f6zvetlen\u00fcl a j\u00e1rat indul\u00e1sa el\u0151tt is. A mobiljegy haszn\u00e1lat\u00e1hoz az utasnak iOS vagy Android oper\u00e1ci\u00f3s rendszer\u0171 mobiltelefonj\u00e1ra le kell t\u00f6ltenie az Nemzeti Mobilfizet\u00e9si Zrt., vagy valamely viszontelad\u00f3ja - jelenleg az OTP Simple - \u00e1ltal m\u0171k\u00f6dtetett k\u00f6zleked\u00e9si mobiljegy-alkalmaz\u00e1st, \u00e9s abban regisztr\u00e1lnia kell mag\u00e1t.\nA jegyv\u00e1s\u00e1rl\u00e1s sor\u00e1n az utasnak meg kell adnia az utaz\u00e1s\u00e1hoz haszn\u00e1lni k\u00edv\u00e1nt j\u00e1rat tervezett indul\u00e1si id\u0151pontj\u00e1t. A kiv\u00e1lasztott term\u00e9ket a felhaszn\u00e1l\u00f3 egyenleg\u00e9r\u0151l vagy bankk\u00e1rty\u00e1ja seg\u00edts\u00e9g\u00e9vel tudja kifizetni. Az alkalmaz\u00e1sok el\u00e9rhet\u0151ek a Nemzeti Mobilfizet\u00e9si Zrt. honlapj\u00e1n.\nA mobiljegyek v\u00e1s\u00e1rl\u00e1s\u00e1hoz \u00e9s felhaszn\u00e1l\u00e1s\u00e1hoz az utas k\u00e9sz\u00fcl\u00e9k\u00e9nek minden esteben mobil adatkapcsolattal kell rendelkeznie, ahogyan a megv\u00e1s\u00e1rolt jegy ellen\u0151rz\u00e9se alkalm\u00e1val is.\n\nA k\u00f6zlem\u00e9nyben felh\u00edvj\u00e1k a figyelmet arra, hogy a mobilalkalmaz\u00e1sban nem v\u00e1laszthat\u00f3k ki az indul\u00e1si \u00e9s c\u00e9l\u00e1llom\u00e1sok, a helyk\u00f6zi j\u00e1ratokra sz\u00f3l\u00f3 jegyeket az indul\u00e1si \u00e9s \u00e9rkez\u00e9si \u00e1llom\u00e1s k\u00f6z\u00f6tti kilom\u00e9tert\u00e1vols\u00e1g kiv\u00e1laszt\u00e1s\u00e1val lehet megv\u00e1s\u00e1rolni.\nAz adott t\u00e1vols\u00e1ghoz tartoz\u00f3 adatok - az indul\u00e1s \u00e9s az \u00e9rkez\u00e9s hely\u00e9t be\u00edrva - a menetrendek.hu rendszer\u00e9ben tal\u00e1lhat\u00f3k meg, amely az applik\u00e1ci\u00f3b\u00f3l k\u00f6zvetlen\u00fcl is el\u00e9rhet\u0151.\nA k\u00f6zleked\u00e9si mobiljegyek haszn\u00e1lata a vesz\u00e9lyhelyzeti id\u0151szakban nagyban seg\u00edti a g\u00e9pj\u00e1rm\u0171vezet\u0151k \u00e9s a p\u00e9nzt\u00e1rosok jegy- \u00e9s b\u00e9rlet\u00e9rt\u00e9kes\u00edt\u00e9si tev\u00e9kenys\u00e9g\u00e9nek cs\u00f6kkent\u00e9s\u00e9t, kiv\u00e1lt\u00e1s\u00e1t.\nA helyi \u00e9s helyk\u00f6zi viszonylatokban tov\u00e1bbra is v\u00e1lthat\u00f3k pap\u00edralap\u00fa jegyek a szok\u00e1sos el\u0151v\u00e9teli m\u00f3dokon, de a Nemzeti Mobilfizet\u00e9si Zrt. \u00e9s a Vol\u00e1nbusz azt k\u00e9ri, hogy korm\u00e1ny tan\u00e1cs\u00e1nak megfelel\u0151len csak az vegye ig\u00e9nybe a k\u00f6z\u00f6ss\u00e9gi k\u00f6zleked\u00e9st, akinek halaszthatatlanul sz\u00fcks\u00e9ges. Az aut\u00f3busz-t\u00e1rsas\u00e1g k\u00e9ri tov\u00e1bb\u00e1, hogy aki csak teheti elektronikus \u00faton v\u00e1ltsa meg jegy\u00e9t.\nA mobiljegyv\u00e1s\u00e1rl\u00e1s bevezet\u00e9s\u00e9vel egyid\u0151ben a t\u00e1rsas\u00e1g minden helyi, orsz\u00e1gos, region\u00e1lis \u00e9s t\u00e1vols\u00e1gi j\u00e1rat\u00e1n felf\u00fcggeszti az els\u0151 ajt\u00f3n\u00e1l t\u00f6rt\u00e9n\u0151 felsz\u00e1ll\u00e1st, a j\u00e1rm\u0171vezet\u0151ket szalagkordonnal hat\u00e1rolj\u00e1k el az utast\u00e9rt\u0151l.\nM\u00e1rcius 25-\u00e9n, szerd\u00e1n \u00fczemkezdett\u0151l tansz\u00fcneti menetrend l\u00e9p \u00e9rv\u00e9nybe a Vol\u00e1nbuszn\u00e1l.\nAz orsz\u00e1gos vesz\u00e9lyhelyzettel \u00f6sszef\u00fcgg\u0151, a t\u00e1rsas\u00e1g aut\u00f3buszj\u00e1ratait, menetrendj\u00e9t, jegy- \u00e9s b\u00e9rletv\u00e1lt\u00e1si szab\u00e1lyait \u00e9rint\u0151 v\u00e1ltoz\u00e1sokr\u00f3l az utasok a volanbusz.hu/koronavirus oldalon t\u00e1j\u00e9koz\u00f3dhatnak.\n\u00a0\nMTI 2020. m\u00e1rcius 23.\n\n"}]