[{"date": "2020-03-17 17:52", "url": "https://koronavirus.gov.hu/cikkek/orszagos-tisztifoorvos-sikeresen-izolaltak-az-nnk-laborjaban-koronavirust", "h1": "Orsz\u00e1gos tisztif\u0151orvos: sikeresen izol\u00e1lt\u00e1k az NNK laborj\u00e1ban a koronav\u00edrust", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) Nemzeti Biztons\u00e1gi Laborat\u00f3rium\u00e1ban sikeresen izol\u00e1lt\u00e1k a koronav\u00edrust, Magyarorsz\u00e1gon el\u0151sz\u00f6r - jelentette be az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller\u00a0Cec\u00edlia hangs\u00falyozta: ezzel lehet\u0151s\u00e9g ny\u00edlik a magyarorsz\u00e1gi vakcinafejleszt\u00e9sre \u00e9s \u00faj v\u00edrusellenes ter\u00e1pi\u00e1k kipr\u00f3b\u00e1l\u00e1s\u00e1ra. A k\u00f3rokoz\u00f3t Kiss Zolt\u00e1n virol\u00f3gus vezet\u00e9s\u00e9vel siker\u00fclt izol\u00e1lni, a v\u00edrust hazai \u00e9s k\u00fclf\u00f6ldi kutat\u00f3k sz\u00e1m\u00e1ra \u00e9l\u0151 \u00e9s nem \u00e9l\u0151 v\u00e1ltozatban is rendelkez\u00e9sre bocs\u00e1tj\u00e1k.\nAz izol\u00e1ci\u00f3 a v\u00edrus m\u0171k\u00f6d\u00e9s\u00e9nek jobb megismer\u00e9s\u00e9re is lehet\u0151s\u00e9get ad - mutatott r\u00e1.\nFelid\u00e9zte: kutat\u00f3ik nagy tapasztalatokkal rendelkeznek a jelenlegi v\u00edrus kor\u00e1bbi el\u0151deir\u0151l is. Elkezdtek tesztelni egy v\u00edrusellenes szert is - mondta.\nMinden er\u0151nkkel \u00e9s tud\u00e1sunkkal annak a kutat\u00f3csoportnak a rendelkez\u00e9s\u00e9re \u00e1llunk, amelyet Orb\u00e1n Viktor minisztereln\u00f6k a napokban fel\u00e1ll\u00edtott - fogalmazott.\u00a0\u00a0\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva elmondta: neh\u00e9z megv\u00e1laszolni mikor lehet ebb\u0151l a sikerb\u0151l v\u00e9d\u0151oltat\u00e1s, ezt a kutat\u00f3k jobban tudj\u00e1k, egy \u00faj v\u00e9d\u0151olt\u00e1s kifejleszt\u00e9se sokszor egy-k\u00e9t \u00e9vig is eltarthat, de ez a siker \u00f3ri\u00e1si el\u0151rel\u00e9p\u00e9st jelent.\n\nKor\u00e1bban a t\u00e9m\u00e1ban:\nM\u00e1rcius 16-\u00e1n Orb\u00e1n Viktor minisztereln\u00f6k virol\u00f3gus szakemberekkel egyeztetett a j\u00e1rv\u00e1nnyal kapcsolatos sz\u00fcks\u00e9ges int\u00e9zked\u00e9sekr\u0151l.\nB\u0151vebb inform\u00e1ci\u00f3:\u00a0\u00a0https://koronavirus.gov.hu/cikkek/orban-viktor-miniszterelnok-virologus-szakemberekkel-egyeztetett\n\nM\u00e1rcius 14-\u00e9n szombaton k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium, hogy az \u00faj koronav\u00edrus okozta megbeteged\u00e9s kezel\u00e9s\u00e9re szolg\u00e1l\u00f3 gy\u00f3gyszeres ter\u00e1pia kifejleszt\u00e9s\u00e9re magyar konzorcium alakult.\nB\u0151vebb inform\u00e1ci\u00f3:\u00a0https://koronavirus.gov.hu/cikkek/itm-magyar-konzorcium-alakul-koronavirus-fertozes-kezelesere-gyogyszeres-terapia\n\n"}]