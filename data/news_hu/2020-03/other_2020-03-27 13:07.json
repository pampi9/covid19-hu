[{"date": "2020-03-27 13:07", "url": "https://koronavirus.gov.hu/cikkek/rendorseg-felkeszult-kijarasi-korlatozas-rendeszeti-feladataira", "h1": "A rend\u0151rs\u00e9g felk\u00e9sz\u00fclt a kij\u00e1r\u00e1si korl\u00e1toz\u00e1s rend\u00e9szeti feladataira", "body": "\nA rend\u0151rs\u00e9g felk\u00e9sz\u00fclt a szombaton nulla \u00f3r\u00e1t\u00f3l \u00e9letbe l\u00e9p\u0151, \u00e1prilis 11-\u00e9ig tart\u00f3 kij\u00e1r\u00e1si korl\u00e1toz\u00e1sokkal kapcsolatos rend\u00e9szeti feladatokra - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes k\u00f6z\u00f6lte: a rend\u0151rs\u00e9g a k\u00f6zter\u00fcleteken \"megnyugtat\u00f3, seg\u00edt\u0151, empatikus \u00e9s loj\u00e1lis int\u00e9zked\u00e9sekkel\" sarkallja a lakoss\u00e1got a kij\u00e1r\u00e1si korl\u00e1toz\u00e1s betart\u00e1sra.\nAz alezredes r\u00e1mutatott: a k\u00fcl\u00f6nleges jogrendi id\u0151szak megsz\u0171n\u00e9s\u00e9t k\u00f6vet\u0151en is v\u00e9grehajtja a rend\u0151r\u00e9g azokat a hat\u00f3s\u00e1gi feladatokat, amelyeket eddig is megtett, \u00edgy a hat\u00f3s\u00e1gi h\u00e1zi karant\u00e9n ellen\u0151rz\u00e9s\u00e9t is. Ismertette: 5032 alkalommal rendeltek el hat\u00f3s\u00e1gi h\u00e1zi karant\u00e9nt, a szab\u00e1lyok betart\u00e1s\u00e1t pedig \u00f6sszesen t\u00f6bb, mint 39 ezer esetben ellen\u0151rizt\u00e9k.\nA sz\u00e1madatok azt mutatj\u00e1k, hogy a magyar lakoss\u00e1g meg\u00e9rtette az operat\u00edv t\u00f6rzsnek azt a k\u00e9r\u00e9s\u00e9t, hogy akivel szemben hat\u00f3s\u00e1gi h\u00e1zi karant\u00e9nt rendelnek el, tartsa be az arra vonatkoz\u00f3 szab\u00e1lyokat - mondta. Megk\u00f6sz\u00f6nve a szab\u00e1lyk\u00f6vet\u0151k magatart\u00e1s\u00e1t, megjegyezte: a szab\u00e1lyszeg\u0151kkel szemben sz\u00fcks\u00e9g volt rend\u0151ri int\u00e9zked\u00e9sre, \u00edgy 163 esetben tettek szab\u00e1lys\u00e9rt\u00e9si feljelent\u00e9st \u00e9s 32 esetben szabtak ki helysz\u00edni b\u00edrs\u00e1got.\nArr\u00f3l is besz\u00e9lt, hogy a k\u00fcl\u00f6nleges jogrendi id\u0151szak megsz\u0171n\u00e9s\u00e9vel az \u00fczletek nyitvatart\u00e1si korl\u00e1toz\u00e1s\u00e1nak az ellen\u0151rz\u00e9se \u00e1talakul: az ezt megszeg\u0151 boltok eset\u00e9ben 44 szab\u00e1lys\u00e9rt\u00e9si feljelent\u00e9st tettek \u00e9s 25 f\u0151vel szemben szabtak ki helysz\u00edni b\u00edrs\u00e1got.\nA hat\u00e1rforgalmi \u00e9s hat\u00e1rellen\u0151rz\u00e9si feladatokat tov\u00e1bbra is ell\u00e1tja a rend\u0151rs\u00e9g: hosszabb v\u00e1rakoz\u00e1sra a szem\u00e9lyforgalomban a bel\u00e9p\u0151 oldalon Rajk\u00e1n\u00e1l, illetve a teherforgalomban Rajka \u00e9s Parassapuszta \u00e1tkel\u0151kn\u00e9l kell sz\u00e1m\u00edtani. A kil\u00e9p\u0151 forgalomban csak a teherforgalomban lehet hosszabb a v\u00e1rakoz\u00e1s Csan\u00e1dpalot\u00e1n\u00e1l, Nagylakn\u00e1l, \u00c1rt\u00e1ndn\u00e1l \u00e9s R\u00f6szk\u00e9n\u00e9l.\nK\u00e9rd\u00e9sre v\u00e1laszolva Kiss R\u00f3bert elmondta: az operat\u00edv t\u00f6rzs minden nap \u00fcl\u00e9sezik, elemzi, \u00e9rt\u00e9keli, monitorozza a lehet\u0151s\u00e9geket. \u00dagy fogalmazott: nincs kijel\u00f6lve olyan pontja a vil\u00e1gnak, ahonnan ne tudn\u00e1nk beszerezni v\u00e9d\u0151eszk\u00f6z\u00f6ket, de mostan\u00e1ig csak a keleti r\u00e9gi\u00f3b\u00f3l tudt\u00e1k megtenni ezt, azonban kutatj\u00e1k, keresik a tov\u00e1bbi lehet\u0151s\u00e9geket is.\nAz orvosi oxig\u00e9nut\u00e1np\u00f3tl\u00e1st firtat\u00f3 \u00fajs\u00e1g\u00edr\u00f3i k\u00e9rd\u00e9sre Kiss R\u00f3bert azt mondta: ahhoz, hogy ez folyamatosan biztos\u00edtott legyen, az operat\u00edv t\u00f6rzs int\u00e9zkedett arr\u00f3l, hogy honv\u00e9delmi ir\u00e1ny\u00edt\u00f3 t\u00f6rzseket ir\u00e1ny\u00edtson azokhoz a v\u00e1llalatokhoz, gazdas\u00e1gi t\u00e1rsas\u00e1gokhoz, amelyek az orvosi oxig\u00e9n el\u0151\u00e1ll\u00edt\u00e1s\u00e1val a magyar lakoss\u00e1g seg\u00edts\u00e9g\u00e9re lehetnek.\nSzint\u00e9n k\u00e9rd\u00e9sre v\u00e1laszolva elmondta: nincs sz\u00fcks\u00e9g igazol\u00e1st ki\u00e1ll\u00edtani a munkav\u00e1llal\u00f3knak a kij\u00e1r\u00e1si korl\u00e1toz\u00e1s idej\u00e9re, ugyanis maga a korm\u00e1nyrendelet biztos\u00edtja a munk\u00e1ba j\u00e1r\u00e1s lehet\u0151s\u00e9g\u00e9t.\nArr\u00f3l is besz\u00e9lt, hogy az id\u0151sek alapvet\u0151 \u00e9lelmiszerrel val\u00f3 ell\u00e1t\u00e1s\u00e1ba az \u00f6nkorm\u00e1nyzatok bevonhatj\u00e1k a polg\u00e1r\u0151rs\u00e9get, ez egy\u00e9bk\u00e9nt is k\u00f6teless\u00e9ge az \u00f6nkorm\u00e1nyzatoknak, ha ehhez a polg\u00e1r\u0151rs\u00e9get h\u00edvj\u00e1k seg\u00edts\u00e9g\u00fcl, azt az operat\u00edv t\u00f6rzs \u00fcdv\u00f6zli \u00e9s t\u00e1mogatja.\nKiss R\u00f3bert arr\u00f3l is besz\u00e9lt, hogy az operat\u00edv t\u00f6rzs m\u0171k\u00f6d\u00e9se nem k\u00f6t\u00f6tt a k\u00fcl\u00f6nleges jogrendi id\u0151szakhoz. R\u00e1mutatott: az operat\u00edv t\u00f6rzs m\u00e1r a vesz\u00e9lyhelyzet elrendel\u00e9s\u00e9t megel\u0151z\u0151en is \u00fcl\u00e9sezett \u00e9s meghozta a sz\u00fcks\u00e9ges int\u00e9zked\u00e9seket a lakoss\u00e1g v\u00e9delme \u00e9rdek\u00e9ben \u00e9s \u00edgy fog tenni a j\u00f6v\u0151ben is.\n\u00a0\nForr\u00e1s: MTI\n\n"}]