[{"date": "2020-03-12 18:10", "url": "https://koronavirus.gov.hu/cikkek/tavoktatasban-biztositott-felsooktatasi-felev-teljesitese", "h1": "T\u00e1voktat\u00e1sban is biztos\u00edtott a fels\u0151oktat\u00e1si f\u00e9l\u00e9v teljes\u00edt\u00e9se", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium a hallgat\u00f3k v\u00e9delm\u00e9nek \u00e9rdek\u00e9ben az elrendelt vesz\u00e9lyhelyzetre vonatkoz\u00f3an a t\u00e1voktat\u00e1s felt\u00e9teleinek megteremt\u00e9s\u00e9t c\u00e9lz\u00f3 int\u00e9zked\u00e9si tervet dolgozott ki. A miniszt\u00e9rium a fiatalok \u00e9rdekeit szem el\u0151tt tartva egyeztetett az int\u00e9zm\u00e9nyek vezet\u0151ivel a rendelet alapj\u00e1n sz\u00fcks\u00e9ges l\u00e9p\u00e9sekr\u0151l, annak \u00e9rdek\u00e9ben, hogy minden hallgat\u00f3 sikeresen z\u00e1rhassa a f\u00e9l\u00e9v\u00e9t.\n\n\n\nA koronav\u00edrus-j\u00e1rv\u00e1ny megf\u00e9kez\u00e9s\u00e9t c\u00e9lz\u00f3 korm\u00e1nyrendelet \u00e9rtelm\u00e9ben az egyetemeken \u00e9s f\u0151iskol\u00e1kon int\u00e9zm\u00e9nyl\u00e1togat\u00e1si tilalom l\u00e9pett \u00e9letbe. A szakt\u00e1rca a 2020. m\u00e1rcius 12-\u00e9n \u00e9s m\u00e1rcius 13-\u00e1n rektori oktat\u00e1si, majd 2020. m\u00e1rcius 16-20. k\u00f6z\u00f6tt tavaszi sz\u00fcnet elrendel\u00e9s\u00e9t ind\u00edtv\u00e1nyozta. A hallgat\u00f3k ebben az id\u0151szakban nem l\u00e1togathatj\u00e1k a fels\u0151oktat\u00e1si int\u00e9zm\u00e9nyeket \u00e9s fel kell h\u00edvni a figyelm\u00fcket arra, hogy a tavaszi sz\u00fcnet ideje alatt ne utazzanak k\u00fclf\u00f6ldre, lehet\u0151s\u00e9g szerint lakhely\u00fck\u00f6n tart\u00f3zkodjanak. Az int\u00e9zm\u00e9nyeknek 2020. m\u00e1rcius 23-ig van lehet\u0151s\u00e9ge megteremteni a t\u00e1voktat\u00e1s felt\u00e9teleit az adott specialit\u00e1sok figyelembe v\u00e9tel\u00e9vel. A t\u00e1voktat\u00e1ssal biztos\u00edtott lehet minden hallgat\u00f3 sz\u00e1m\u00e1ra tanulm\u00e1nyaik folytat\u00e1sa \u00e9s ez\u00e1ltal a f\u00e9l\u00e9v teljes\u00edt\u00e9se is. A t\u00e1voktat\u00e1s 2020. m\u00e1rcius 23-t\u00f3l visszavon\u00e1sig \u00e9rv\u00e9nyes \u00e9s ez id\u0151 alatt is fenn\u00e1ll az int\u00e9zm\u00e9nyl\u00e1togat\u00e1si tilalom. A terv arra is kit\u00e9r, hogy a magyar hallgat\u00f3k legk\u00e9s\u0151bb 2020. m\u00e1rcius 13-ig hagyj\u00e1k el koll\u00e9giumaikat \u00e9s lehet\u0151s\u00e9g szerint a tov\u00e1bbiakban lak\u00f3hely\u00fck\u00f6n tart\u00f3zkodjanak. Ez al\u00f3l kiv\u00e9tel csak rektori enged\u00e9llyel lehets\u00e9ges. A nemzetk\u00f6zi hallgat\u00f3k koll\u00e9giumi tart\u00f3zkod\u00e1sa a tov\u00e1bbiakban is megengedett. A rektori \u00e9s tavaszi sz\u00fcnet, valamint a t\u00e1voktat\u00e1si id\u0151szak alatt a fels\u0151oktat\u00e1si int\u00e9zm\u00e9nyek oktat\u00f3it\u00f3l, kutat\u00f3it\u00f3l, tan\u00e1rait\u00f3l, valamint a funkcion\u00e1lis ter\u00fcleten dolgoz\u00f3kt\u00f3l tov\u00e1bbra is elv\u00e1rt a folyamatos munkav\u00e9gz\u00e9s. A miniszt\u00e9rium a jogszab\u00e1lyv\u00e1ltoz\u00e1sokr\u00f3l, int\u00e9zked\u00e9sekr\u0151l folyamatosan t\u00e1j\u00e9koztatja az int\u00e9zm\u00e9nyvezet\u0151ket, \u00e9s ism\u00e9telten felh\u00edvja a figyelm\u00fcket arra, hogy mindig az operat\u00edv t\u00f6rzs int\u00e9zked\u00e9sei szerint j\u00e1rjanak el.\n\n(ITM Kommunik\u00e1ci\u00f3)\n\n"}]