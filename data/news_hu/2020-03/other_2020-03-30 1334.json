[{"date": "2020-03-30 13:34", "url": "https://koronavirus.gov.hu/cikkek/operativ-torzs-korhazparancsnokok-feladata-vedekezes-segitese", "h1": "Operat\u00edv T\u00f6rzs: A k\u00f3rh\u00e1zparancsnokok feladata a v\u00e9dekez\u00e9s seg\u00edt\u00e9se", "body": "\nA k\u00f3rh\u00e1zparancsnokok feladata az, hogy seg\u00edts\u00e9get ny\u00fajtsanak az eg\u00e9szs\u00e9g\u00fcgyi int\u00e9zm\u00e9nyeknek abban, hogy rendelkez\u00e9sre \u00e1lljanak a sz\u00fcks\u00e9ges kapacit\u00e1sok, illetve az, hogy gondoskodjanak az eszk\u00f6z\u00f6k vagyonbiztons\u00e1g\u00e1r\u00f3l - mondta az orsz\u00e1gos rend\u0151rf\u0151kapit\u00e1ny rend\u00e9szeti helyettese, orsz\u00e1gos k\u00f3rh\u00e1zf\u0151parancsnok az operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nHalmosi Zsolt hozz\u00e1tette: a k\u00f3rh\u00e1zparancsnokok kinevez\u00e9s\u00e9nek az volt a c\u00e9lja, hogy az eg\u00e9szs\u00e9g\u00fcgyi int\u00e9zm\u00e9nyek fel tudjanak k\u00e9sz\u00fclni a k\u00f6vetkez\u0151 id\u0151szakra. Mint mondta, a sz\u0171k kapacit\u00e1sok rendelkez\u00e9sre \u00e1ll\u00e1sa eset\u00e9n \u00e9letek m\u00falnak majd azon, hogy pontosak legyenek a k\u00f3rh\u00e1zakt\u00f3l az eszk\u00f6z\u00f6kr\u0151l, hum\u00e1ner\u0151forr\u00e1sr\u00f3l kapott inform\u00e1ci\u00f3k, az esetleges \u00e1tcsoportos\u00edt\u00e1sok miatt. Ezeknek az adatoknak a valid\u00e1l\u00e1sa, ellen\u0151rz\u00e9se kiemelt feladata a k\u00f3rh\u00e1zparancsnokoknak.\nKiemelte: a k\u00f3rh\u00e1zparancsnokok orvosszakmai k\u00e9rd\u00e9sekben nem foglalhatnak \u00e1ll\u00e1st, nem tehetnek javaslatot, nem hozhatnak d\u00f6nt\u00e9seket.\nFeladatuk a gy\u00f3gy\u00edt\u00e1si folyamat zavartalans\u00e1g\u00e1hoz sz\u00fcks\u00e9ges k\u00e9szletek, v\u00e9d\u0151eszk\u00f6z\u00f6k rendelkez\u00e9sre \u00e1ll\u00e1s\u00e1nak biztos\u00edt\u00e1sa \u00e9s az eszk\u00f6z\u00f6k vagyonbiztons\u00e1ga - jegyezte meg. Sz\u00f3lt arr\u00f3l is, hogy a k\u00f3rh\u00e1zak vezet\u0151i k\u00e9t ter\u00fcleten k\u00f6telesek eleget tenni a k\u00f3rh\u00e1zparancsnok utas\u00edt\u00e1s\u00e1nak: a vagyonbiztons\u00e1gban \u00e9s a j\u00e1rv\u00e1ny\u00fcgyi szab\u00e1lyok betart\u00e1s\u00e1ban.\nIsmertette: Orb\u00e1n Viktor minisztereln\u00f6k 108 eg\u00e9szs\u00e9g\u00fcgyi int\u00e9zm\u00e9ny \u00e9l\u00e9re nevezett ki k\u00f3rh\u00e1zparacsnokokat, akiknek gondoskodniuk kell arr\u00f3l, hogy ha az adott eg\u00e9szs\u00e9g\u00fcgyi int\u00e9zm\u00e9nyben b\u00e1rmilyen hi\u00e1ny felmer\u00fcl, akkor jelezz\u00e9k sz\u00e1m\u00e1ra ezt a hi\u00e1nyt, az orsz\u00e1gos t\u00f6rzs\u00f6n kereszt\u00fcl pedig seg\u00edts\u00e9get fognak kapni.\nHalmosi Zsolt rendk\u00edv\u00fcl fontosnak nevezte az eg\u00e9szs\u00e9g\u00fcgyi int\u00e9zm\u00e9nyekben a j\u00e1rv\u00e1ny\u00fcgyi szab\u00e1lyok betart\u00e1s\u00e1t, a k\u00f3rh\u00e1zparancsnokok szem\u00e9lyes r\u00e9szv\u00e9tel\u00fckkel, ellen\u0151rz\u00e9sekkel tudnak err\u0151l gondoskodni.\nAz sem titok, hogy n\u00e9h\u00e1ny olyan eszk\u00f6z, amelyet a gy\u00f3gy\u00edt\u00e1s c\u00e9lj\u00e1ra biztos\u00edtott Magyarorsz\u00e1g, nem oda ker\u00fclt, ahova kellett volna - mondta, hozz\u00e1t\u00e9ve: a k\u00f3rh\u00e1zparancsnokok kiemelt feladata az eszk\u00f6z\u00f6k meg\u00f3v\u00e1sa.\nAz online sajt\u00f3t\u00e1j\u00e9koztat\u00f3n Kiss R\u00f3bert, a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa arr\u00f3l besz\u00e9lt: az \u00e1llampolg\u00e1rok t\u00f6bbs\u00e9ge meg\u00e9rtette a kij\u00e1r\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendeletet, de m\u00e1r 739 esetben kellett \u00a0a kij\u00e1r\u00e1si korl\u00e1toz\u00e1st megszeg\u0151kkel szemben int\u00e9zkednie a rend\u0151rs\u00e9gnek. Elmondta: 660 int\u00e9zked\u00e9s figyelmeztet\u00e9ssel z\u00e1rult, 15 emberrel szemben azonban helysz\u00edni b\u00edrs\u00e1got kellett kiszabniuk.\nK\u00e9rd\u00e9sre v\u00e1laszolva elmondta: az operat\u00edv t\u00f6rzs \u00e1ll\u00e1spontja szerint nincs sz\u00fcks\u00e9g az id\u0151korl\u00e1t m\u00f3dos\u00edt\u00e1s\u00e1ra - p\u00e9ld\u00e1ul a piacok eset\u00e9ben -, \u00e9s k\u00e9rik az embereket, hogy a megv\u00e1ltozott szab\u00e1lyokhoz igaz\u00edts\u00e1k beszerz\u00e9seiket.\nSz\u00f3lt arr\u00f3l is, hogy a rend\u0151rs\u00e9g folytatja a t\u00f6bb mint 9 ezer elrendelt hat\u00f3s\u00e1gi h\u00e1zi karant\u00e9n ellen\u0151rz\u00e9s\u00e9t, ezt m\u00e1r t\u00f6bb mint 57 ezerszer megtett\u00e9k. A lakoss\u00e1g jelent\u0151s r\u00e9sze meg\u00e9rtette az operat\u00edv t\u00f6rzs k\u00e9r\u00e9s\u00e9t a hat\u00f3s\u00e1gi h\u00e1zi karant\u00e9n betart\u00e1s\u00e1r\u00f3l, azonban m\u00e1r 163 esetben kellett szab\u00e1lys\u00e9rt\u00e9si feljelent\u00e9st tenni a hat\u00f3s\u00e1gi h\u00e1zi karant\u00e9nt megszeg\u0151kkel, 97 esetben helysz\u00edni b\u00edrs\u00e1got szabtak ki, 14 esetben pedig figyelmeztettek.\nIsmertette: az operat\u00edv t\u00f6rzs folyamatosan elemzi \u00e9s \u00e9rt\u00e9keli a kialakult helyzetet \u00e9s vas\u00e1rnap arr\u00f3l d\u00f6nt\u00f6tt, hogy Magyarorsz\u00e1g csatlakozni k\u00edv\u00e1n az Eur\u00f3pai Bizotts\u00e1g polg\u00e1ri v\u00e9delmi programj\u00e1hoz. Ez azt a c\u00e9lt szolg\u00e1lja, hogy az Eur\u00f3pai Uni\u00f3 a v\u00e9dekez\u00e9shez sz\u00fcks\u00e9ges eszk\u00f6z\u00f6ket felhalmozza, \u00e9s azok a tag\u00e1llamok, amelyek v\u00e1llalj\u00e1k k\u00e9szletek t\u00e1rol\u00e1s\u00e1t, t\u00e1mogat\u00e1st k\u00e9rhetnek a bizotts\u00e1gt\u00f3l.\nA hat\u00e1r\u0151rizetr\u0151l sz\u00f3lva elmondta: bel\u00e9p\u0151 oldalon kiz\u00e1r\u00f3lag a teherforgalomban van fennakad\u00e1s R\u00f6szk\u00e9n\u00e9l \u00e9s Csan\u00e1dpalot\u00e1n\u00e1l, kil\u00e9p\u0151 oldalon pedig a szem\u00e9lyforgalomban Csan\u00e1dpalot\u00e1n\u00e1l.\nArra az \u00fajs\u00e1g\u00edr\u00f3i k\u00e9rd\u00e9sre, hogy mi indokolja a katon\u00e1k utcai jelenl\u00e9t\u00e9t, azt mondta: a Magyar Honv\u00e9ds\u00e9g jelent\u0151s szolg\u00e1latot tesz a magyar embereknek, seg\u00edtenek a rend\u0151rs\u00e9gnek a hat\u00e1rellen\u0151rz\u00e9sben, a megyesz\u00e9khelyeken a k\u00f6zbiztons\u00e1g er\u0151s\u00edt\u00e9s\u00e9ben. \u00a0Nemcsak a katon\u00e1kkal, hanem a k\u00f6zter\u00fclet-fel\u00fcgyel\u0151kkel, polg\u00e1r\u0151r\u00f6kkel is tal\u00e1lkozhatnak az utc\u00e1kon, mivel rendk\u00edv\u00fcli helyzetben mindenkinek a seg\u00edts\u00e9g\u00e9re sz\u00fcks\u00e9g van - mondta Kiss R\u00f3bert, k\u00f6sz\u00f6net\u00e9t tolm\u00e1csolva a rend\u0151rs\u00e9g munk\u00e1j\u00e1t seg\u00edt\u0151knek.\nAz itthoni t\u00f6meges maszkgy\u00e1rt\u00e1si lehet\u0151s\u00e9get firtat\u00f3 k\u00e9rd\u00e9sre azt mondta: Magyarorsz\u00e1gon is megindult a maszkok gy\u00e1rt\u00e1sa, a b\u00fcntet\u00e9s-v\u00e9grehajt\u00e1s varrod\u00e1iban 24 \u00f3r\u00e1ban k\u00e9sz\u00fclnek maszkok. Hozz\u00e1tette: T\u00f6r\u00f6korsz\u00e1gb\u00f3l \u00e9rkezett 6,6 milli\u00f3 maszk el\u0151\u00e1ll\u00edt\u00e1s\u00e1ra alkalmas alapanyag, ebb\u0151l napi 33 ezret \u00e1ll\u00edtanak el\u0151. Hozz\u00e1tette: a Magyarorsz\u00e1gon gy\u00e1rtott maszkokat is els\u0151sorban az eg\u00e9szs\u00e9g\u00fcgyi dolgoz\u00f3k ell\u00e1t\u00e1s\u00e1ra tervezt\u00e9k.\n\u00a0\n\nForr\u00e1s:MTI\n\n"}]