[{"date": "2020-03-22 14:05", "url": "https://koronavirus.gov.hu/cikkek/tobb-szaz-hangoskonyv-lett-ingyenesen-hallgathato-az-mtva-archivumaban", "h1": "T\u00f6bb sz\u00e1z hangosk\u00f6nyv lett ingyenesen hallgathat\u00f3 az MTVA Arch\u00edvum\u00e1ban", "body": "\nAz MTVA Arch\u00edvum t\u00f6bb sz\u00e1z hangosk\u00f6nyvet, k\u00f6zt\u00fck mes\u00e9ket, k\u00f6telez\u0151 \u00e9s aj\u00e1nlott olvasm\u00e1nyokat, valamint r\u00e1di\u00f3j\u00e1t\u00e9kokat tesz ingyenesen hallgathat\u00f3v\u00e1, hogy a koronav\u00edrus-j\u00e1rv\u00e1ny idej\u00e9n megk\u00f6nny\u00edtse a hozz\u00e1f\u00e9r\u00e9st az oktat\u00e1si tartalmakhoz \u00e9s a kultur\u00e1lt sz\u00f3rakoz\u00e1shoz.\n\nAz MTVA vas\u00e1rnapi t\u00e1j\u00e9koztat\u00e1sa szerint az archivum.mtva.hu/radio/ oldalon olyan klasszikusok \u00e9rhet\u0151k el, mint A k\u0151sz\u00edv\u0171 ember fiai, az \u00c1bel a rengetegben, A P\u00e1l utcai fi\u00fak, a Mes\u00e9k M\u00e1ty\u00e1s kir\u00e1lyr\u00f3l, A kincses sziget, a Robinson Crusoe vagy a Tom Sawyer kalandjai.\nA k\u00f6zm\u00e9dia a kialakult helyzetre reag\u00e1lva jelent\u0151s l\u00e9p\u00e9seket tett, hogy megk\u00f6nny\u00edtse az oktat\u00e1si tartalmakhoz \u00e9s kultur\u00e1lt sz\u00f3rakoz\u00e1shoz t\u00f6rt\u00e9n\u0151 hozz\u00e1f\u00e9r\u00e9st.\n\nAz M5 csatorna minden h\u00e9tk\u00f6znap este 20.30-ig iskolat\u00e9v\u00e9k\u00e9nt m\u0171k\u00f6dik. A reggel 8-t\u00f3l este 20.30-ig terjed\u0151 m\u0171sors\u00e1vban a biol\u00f3gia, f\u00f6ldrajz, matematika, t\u00f6rt\u00e9nelem, nyelvtan \u00e9s irodalom \u00f3r\u00e1k\u00e9, valamint a nyelvtanul\u00e1s\u00e9 a f\u0151szerep. A Fels\u0151s \u00e9s \u00c9retts\u00e9gi c\u00edm\u0171 m\u0171sorok az \u00e1ltal\u00e1nos iskolai \u00e9s gimn\u00e1ziumi \u00e9vfolyamoknak sz\u00f3lnak, a Sz\u00f3lalj meg! c\u00edm\u0171 sorozattal pedig a nyelvtanul\u00f3kat c\u00e9lozz\u00e1k meg. A Mindenki Akad\u00e9mi\u00e1ja c\u00edm\u0171 m\u0171sorokban az egyetemi tananyag fel\u00e9 is kitekintenek. A m\u0171sorok visszan\u00e9zhet\u0151ek a mediaklikk.hu oldalon.\nEzzel \u00f6sszhangban a Nemzeti Audiovizu\u00e1lis Arch\u00edvum (NAVA) az oktat\u00e1st seg\u00edt\u0151 int\u00e9zm\u00e9nyekkel egy\u00fcttm\u0171k\u00f6d\u00e9sben online hozz\u00e1f\u00e9rhet\u0151v\u00e9 tette oktat\u00e1si tartalmait a nava.hu oldalon. Az MTVA Arch\u00edvum pedig a Mozg\u00f3k\u00e9parch\u00edvum megnyit\u00e1s\u00e1val az elm\u00falt 60 \u00e9v legn\u00e9pszer\u0171bb magyar filmjeit, mes\u00e9t, klasszikus \u00e9s fikci\u00f3s sorozatait teszi el\u00e9rhet\u0151v\u00e9 korl\u00e1toz\u00e1s n\u00e9lk\u00fcl a n\u00e9z\u0151k sz\u00e1m\u00e1ra a m3.hu oldalon.\n\n"}]