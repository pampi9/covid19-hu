[{"date": "2020-03-10 13:16", "url": "https://koronavirus.gov.hu/cikkek/kormanyzati-segitseg-gazdasagi-szereploknek", "h1": "Korm\u00e1nyzati seg\u00edts\u00e9g a gazdas\u00e1gi szerepl\u0151knek", "body": "\nKorm\u00e1nyzati seg\u00edts\u00e9get \u00edg\u00e9rt Orb\u00e1n Viktor minisztereln\u00f6k a koronav\u00edrus miatt vesztes\u00e9geket elszenved\u0151 gazdas\u00e1gi szerepl\u0151knek kedden Budapesten, a Magyar Kereskedelmi \u00e9s Iparkamara (MKIK) Gazdas\u00e1gi \u00e9vnyit\u00f3 2020 c\u00edm\u0171 gazdas\u00e1gpolitikai f\u00f3rum\u00e1n.\n\nGazdas\u00e1gv\u00e9delmi akci\u00f3tervet kell meghirdetni - jelentette ki a korm\u00e1nyf\u0151, aki azt k\u00e9rte az MKIK-t\u00f3l, gy\u0171jtse \u00f6ssze \u00e9s \u00e1prilis v\u00e9g\u00e9n tov\u00e1bb\u00edtsa a korm\u00e1nynak a gazdas\u00e1gi szerepl\u0151k \"f\u00f6ldk\u00f6zeli\" visszajelz\u00e9seit arr\u00f3l, hogy pontosan melyik \u00e1gazat milyen eszk\u00f6z\u00f6kkel seg\u00edthet\u0151 \u00e1t a v\u00e1rhat\u00f3 neh\u00e9zs\u00e9geken.\nNem makrogazdas\u00e1gi l\u00e9p\u00e9sekre, hanem c\u00e9lzott \u00e1gazati programokra lesz sz\u00fcks\u00e9g - p\u00e9ld\u00e1ul a turizmusban -, \u00e9s ezeknek a korm\u00e1ny megteremti a p\u00e9nz\u00fcgyi felt\u00e9teleit - k\u00f6z\u00f6lte a minisztereln\u00f6k, jelezve, hogy az idei \u00e9s a j\u00f6v\u0151 \u00e9vi k\u00f6lts\u00e9gvet\u00e9st is \u00fajra kell tervezni, sok milli\u00e1rd eur\u00f3nyi gazdas\u00e1g\u00e9l\u00e9nk\u00edt\u0151 seg\u00edts\u00e9gny\u00fajt\u00e1sra lesz sz\u00fcks\u00e9g, ami mindenkit\u0151l k\u00f6vetel majd hozz\u00e1j\u00e1rul\u00e1st.\nMeg kell ugyanis oldani, hogy a gazdas\u00e1gi visszaes\u00e9s ne a 2008-2009-eshez hasonl\u00f3 m\u00e9rt\u00e9k\u0171 legyen, hanem legfeljebb akkora, hogy az EU-val szembeni gyorsas\u00e1gi el\u0151ny\u00e9t - a legal\u00e1bb 2 sz\u00e1zal\u00e9kos n\u00f6veked\u00e9si t\u00f6bblet\u00e9t - Magyarorsz\u00e1g meg tudja \u0151rizni - mondta.\n\nOrb\u00e1n Viktor hangs\u00falyozta, vil\u00e1gj\u00e1rv\u00e1nyra kell k\u00e9sz\u00fclni, valamint arra, hogy a koronav\u00edrus elleni vakcina hi\u00e1ny\u00e1b\u00f3l fakad\u00f3 pszichol\u00f3giai bizonytalans\u00e1g nem fog elm\u00falni, \u00e9s els\u0151sorban ez az \u00e9rzet, a kialakul\u00f3 \"v\u00e9dekez\u0151 attit\u0171d\" befoly\u00e1solja a gazdas\u00e1gi tev\u00e9kenys\u00e9get.\nHozz\u00e1tette: K\u00edn\u00e1nak is 5-6 h\u00f3napj\u00e1ba telt a v\u00edrus megf\u00e9kez\u00e9se, ami itt j\u00faliust jelent, vagyis \"a turisztikai szezon id\u00e9n kamp\u00f3\", \u00edgy komoly gazdas\u00e1gi visszaes\u00e9sre kell sz\u00e1m\u00edtania annak, aki a szok\u00e1sosn\u00e1l jobban \"hozz\u00e1 van k\u00f6tve\" az emberek utaz\u00e1si kedv\u00e9hez.\nAzt is mondta a jelenl\u00e9v\u0151 gazdas\u00e1gi szerepl\u0151knek, hogy \"brut\u00e1lis v\u00e1ltoz\u00e1sra\" kell k\u00e9sz\u00fclni, mindenkinek ki kell l\u00e9pnie a komfortz\u00f3n\u00e1j\u00e1b\u00f3l, mert \"ha csak annyit \u00e9s \u00fagy fogunk csin\u00e1lni a k\u00f6vetkez\u0151 t\u00edz \u00e9vben, mint az el\u0151z\u0151 t\u00edzben, akkor t\u00f6nkre fogunk menni\".\nHa pedig ez nem volna elegend\u0151 - jegyezte meg -, itt vannak m\u00e9g a Brexit iparpolitikai k\u00f6vetkezm\u00e9nyei is. Az EU \u00faj iparpolitikai elk\u00e9pzel\u00e9s\u00e9ben ugyanis \"sok k\u00f6sz\u00f6net nincs\", azon m\u00e1r l\u00e1that\u00f3, hogy a britek elhagyt\u00e1k az uni\u00f3t, \u00e9s olyan elemeket tartalmaz, amelyek rosszul \u00e9rintik Magyarorsz\u00e1g versenyel\u0151ny\u00e9t - mondta.\n\nA korm\u00e1nyf\u0151 el\u0151ad\u00e1s\u00e1ban megism\u00e9telte, miszerint az elm\u00falt 100 \u00e9v legsikeresebb 10 \u00e9v\u00e9nek tartja az elm\u00falt 10-et, a siker pedig \u00e9rv az \u00fajabb sikerekre.\nKiemelte ugyanakkor, hogy a sikert nem el\u00e9g a n\u00f6veked\u00e9si mutat\u00f3sz\u00e1mokon kereszt\u00fcl kifejezni, a siker ugyanis akkor \u00e9r valamit, ha fenntarthat\u00f3 szerkezet, p\u00e9nz\u00fcgyi egyens\u00faly van m\u00f6g\u00f6tte.\nA 2012 \u00f3ta el\u00e9rt fordulatok k\u00f6z\u00f6tt eml\u00edtette a 3 sz\u00e1zal\u00e9k alatti hi\u00e1nyt, az \u00e1llamad\u00f3ss\u00e1g 66 sz\u00e1zal\u00e9kra m\u00e9rs\u00e9kl\u00e9s\u00e9t - err\u0151l azt mondta, hamarosan 60 sz\u00e1zal\u00e9k al\u00e1 cs\u00f6kken a m\u00e9rt\u00e9ke -, valamint a devizaad\u00f3ss\u00e1g ar\u00e1ny\u00e1nak folyamatos m\u00e9rs\u00e9kl\u00e9s\u00e9t az \u00e1llamad\u00f3ss\u00e1gon bel\u00fcl. Ut\u00f3bbir\u00f3l sz\u00f3lva megjegyezte: az a korm\u00e1nyzati t\u00f6rekv\u00e9s, hogy ne legyen devizaad\u00f3ss\u00e1g, \u00e9s forintb\u00f3l finansz\u00edrozz\u00e1k a magyar \u00e1llamad\u00f3ss\u00e1got, amely teljes eg\u00e9sz\u00e9ben a magyarok kez\u00e9ben legyen.\nM\u00e9ltatta a jegybank monet\u00e1ris politik\u00e1j\u00e1t, mert azzal siker\u00fclt el\u00e9rni, hogy 2012-h\u00f6z k\u00e9pest 2019-ben az \u00e1llamad\u00f3ss\u00e1g ut\u00e1ni kamatkiad\u00e1s 900 milli\u00e1rd forinttal volt kevesebb.\n\nOrb\u00e1n Viktor \u00f6sszegz\u00e9se szerint a magyar gazdas\u00e1g n\u00f6veked\u00e9se m\u00f6g\u00f6tt egyens\u00falyi t\u00e9nyez\u0151k \u00e1llnak, a sikereket pedig meg kell v\u00e9deni a k\u00f6vetkez\u0151 t\u00edz \u00e9vben is.\nA korm\u00e1ny elm\u00falt t\u00edz \u00e9vben el\u00e9rt sikereit a minisztereln\u00f6k t\u00f6bb t\u00e9nyez\u0151vel magyar\u00e1zta. Ezek k\u00f6z\u00e9 sorolta a v\u00e1laszt\u00f3kt\u00f3l kapott felhatalmaz\u00e1st, a gazdas\u00e1gpolitikai d\u00f6nt\u00e9shoz\u00f3k b\u00e1tors\u00e1g\u00e1t a kock\u00e1zatos int\u00e9zked\u00e9sek megl\u00e9p\u00e9s\u00e9re - ide\u00e9rtve a Nemzetk\u00f6zi Valutaalap (IMF) hazak\u00fcld\u00e9s\u00e9t -, valamint a gazdas\u00e1gi szerepl\u0151k bizalm\u00e1nak visszaszerz\u00e9s\u00e9t, k\u00fclf\u00f6ldi befektet\u0151k meggy\u0151z\u00e9s\u00e9t.\nHangs\u00falyozta tov\u00e1bb\u00e1: a magyar gazdas\u00e1gpolitika akkor lehet m\u0171k\u00f6d\u0151k\u00e9pes, ha \u00f6sszetal\u00e1lkozik a nemzet kultur\u00e1lis antropol\u00f3giai saj\u00e1toss\u00e1gaival. A magyart ezzel kapcsolatban \u00fagy \u00edrta le, mint egy b\u00fcszke \u00e9letre v\u00e1gy\u00f3 n\u00e9pet, amely ugyanakkor nem b\u00edrja a harsog\u00e1st, \u00e9s nem magamutogat\u00f3.\n2010-2020 k\u00f6z\u00f6tt olyan gazdas\u00e1gpolitika m\u0171k\u00f6d\u00f6tt Magyarorsz\u00e1gon, amelynek siker\u00fclt megfelelnie a magyarok karakter\u00e9nek - \u00e9rt\u00e9kelt, hozz\u00e1\u00e9ve, hogy azt a formul\u00e1t kell megtal\u00e1lni a k\u00f6vetkez\u0151 t\u00edz \u00e9vben is, amely t\u00f6bbletteljes\u00edtm\u00e9nyt hoz ki az emberekb\u0151l.\nMegjegyezte, szerinte a Nemzeti alaptanterv (Nat) k\u00f6r\u00fcli vita is err\u0151l sz\u00f3l, a k\u00e9rd\u00e9s ugyanis az, hogy mire nevelj\u00fck a gyermekeket: a b\u00fcszkes\u00e9gre, a teljes\u00edtm\u00e9nyre \"vagy pedig tan\u00edtsuk nekik az elvesztett h\u00e1bor\u00fakat, ami k\u00e9ts\u00e9gk\u00edv\u00fcl fontos ismeret, de nem lehet a tananyagnak a magva\". A tananyag magva arr\u00f3l kell, hogy sz\u00f3ljon, hogy sz\u00e1z \u00e9v ut\u00e1n, elvesz\u00edtve a ter\u00fcletek k\u00e9tharmad\u00e1t, a n\u00e9pess\u00e9g 60 sz\u00e1zal\u00e9k\u00e1t, \"itt \u00e1llunk, \u00e9s arr\u00f3l besz\u00e9l\u00fcnk, hogyan v\u00e9dj\u00fck meg a siker\u00fcnket a k\u00f6vetkez\u0151 t\u00edz \u00e9vben\" - k\u00f6z\u00f6lte a minisztereln\u00f6k.\nForr\u00e1s: MTI\n\n"}]