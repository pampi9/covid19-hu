[{"date": "2020-03-19 17:47", "url": "https://koronavirus.gov.hu/cikkek/operativ-torzs-tovabbra-sem-tervezik-kijarasi-tilalom-bevezeteset", "h1": "Operat\u00edv t\u00f6rzs: tov\u00e1bbra sem tervezik kij\u00e1r\u00e1si tilalom bevezet\u00e9s\u00e9t", "body": "\nA korm\u00e1ny tov\u00e1bbra sem tervezi \u00e9s a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs tov\u00e1bbra sem javasolja kij\u00e1r\u00e1si tilalom bevezet\u00e9s\u00e9t vagy v\u00e1rosok, telep\u00fcl\u00e9sr\u00e9szek lez\u00e1r\u00e1s\u00e1t - k\u00f6z\u00f6lte a t\u00f6rzs \u00fcgyeleti k\u00f6zpontj\u00e1nak vezet\u0151je.\n\nLakatos\u00a0Tibor hozz\u00e1tette: a hat\u00f3s\u00e1gi h\u00e1zi karant\u00e9n ellen\u0151rz\u00e9s\u00e9nek hat\u00e9konyabb\u00e1 t\u00e9tel\u00e9re viszont lesznek int\u00e9zked\u00e9sek. Hozz\u00e1tette: \u00f6sszesen 3065 hat\u00f3s\u00e1gi h\u00e1zi karant\u00e9n van jelenleg az orsz\u00e1gban, ezeket \u00f6sszesen 8293 alkalommal ellen\u0151rizt\u00e9k.\nAz \u00fczletek nyitvatart\u00e1si korl\u00e1toz\u00e1s\u00e1nak betart\u00e1s\u00e1t is vizsg\u00e1lt\u00e1k, eddig 7 esetben szabtak ki helysz\u00edni b\u00edrs\u00e1got \u00e9s 9 esetben tettek szab\u00e1lys\u00e9rt\u00e9si feljelent\u00e9st.\nIsmertette: az operat\u00edv t\u00f6rzs cs\u00fct\u00f6rt\u00f6ki \u00fcl\u00e9s\u00e9n azokat a k\u00e9rd\u00e9seket vizsg\u00e1lt\u00e1k, amelyek seg\u00edtenek a felk\u00e9sz\u00fcl\u00e9sben egy t\u00f6meges megbeteged\u00e9s id\u0151szak\u00e1ra. P\u00e9ldak\u00e9nt eml\u00edtette a k\u00f3rh\u00e1zi kapacit\u00e1s \u00e1ttekint\u00e9s\u00e9t annak \u00e9rdek\u00e9ben, hogy mindenki, aki orvosi seg\u00edts\u00e9gre szorul, megkaphassa az ell\u00e1t\u00e1st. Hozz\u00e1tette: tov\u00e1bbra is \u00e9rv\u00e9nyben vannak azok a korl\u00e1toz\u00f3 int\u00e9zked\u00e9sek, amelyeket a korm\u00e1ny bevezetett.\nA hat\u00f3s\u00e1gi h\u00e1zi karant\u00e9n szab\u00e1lyainak megs\u00e9rt\u0151i k\u00f6z\u00fcl kiemelte egy n\u0151 eset\u00e9t, aki bement egy p\u00e9nzint\u00e9zetbe \u00e9s azt k\u00e9rte, hogy engedj\u00e9k a sor elej\u00e9re, mert \u0151 hat\u00f3s\u00e1gi h\u00e1zi karant\u00e9nban van. Olyan n\u0151 is volt, aki bejelent\u00e9st tett a rend\u0151rs\u00e9gen, miut\u00e1n elvesztette a p\u00e9nzt\u00e1rc\u00e1j\u00e1t, r\u00f3la az adatfelv\u00e9tel sor\u00e1n der\u00fclt ki, hogy hat\u00f3s\u00e1gi h\u00e1zi karant\u00e9nban van.\u00a0Lakatos\u00a0Tibor megjegyezte: a n\u0151 ezt a bejelent\u00e9st e-mailben is megtehette volna.\nEgy harmadik esetben egy ember azzal viccel\u0151d\u00f6tt egy orvosi rendel\u0151ben, hogy Spanyolorsz\u00e1gb\u00f3l utazott haza, a feles\u00e9g\u00e9vel m\u00e9g \"meg tudtak sz\u00f6kni\", pedig a s\u00falyosan beteg fiuk m\u00e9g karant\u00e9nban van. Az \u00fcgyben rend\u0151ri int\u00e9zked\u00e9s t\u00f6rt\u00e9nt, amelynek sor\u00e1n kider\u00fclt, hogy ez a kijelent\u00e9s nem volt igaz.\nLakatos\u00a0Tibor hangs\u00falyozta: akik ilyeneket tesznek, azok t\u00f6bb ezer eg\u00e9szs\u00e9g\u00fcgyi dolgoz\u00f3, ment\u0151s, rend\u0151r, katasztr\u00f3fav\u00e9delmi szakember munk\u00e1j\u00e1t veszik semmibe, mert hi\u00e1ba minden v\u00e9dekez\u00e9s a Magyarorsz\u00e1gon \u00e9l\u0151 magyarok\u00e9rt, ha vannak olyanok, akik nem tartj\u00e1k be a szab\u00e1lyokat vagy \u00e9pp viccet \u0171znek a jelenlegi helyzetb\u0151l.\nK\u00f6z\u00f6lte: tov\u00e1bbra is biztos\u00edtott az \u00e1ruforgalom az orsz\u00e1gban, akad\u00e1ly n\u00e9lk\u00fcli mind a belf\u00f6ldi, mind a k\u00fclf\u00f6ldr\u0151l \u00e9rkez\u0151 \u00e1rusz\u00e1ll\u00edt\u00e1s, de a hat\u00e1rellen\u0151rz\u00e9s miatt v\u00e1rakoz\u00e1si id\u0151vel kell sz\u00e1molni. Rajk\u00e1n\u00e1l 60, Hegyeshalomn\u00e1l 120, R\u00e1baf\u00fczesn\u00e9l 60, Parassapuszt\u00e1n\u00e1l 90 perc a v\u00e1rakoz\u00e1si id\u0151.\nMegism\u00e9telte: jelenleg csak az \u00e1ruforgalmat engedik Magyarorsz\u00e1g ter\u00fclet\u00e9re k\u00fclf\u00f6ldr\u0151l a magyar \u00e1llampolg\u00e1rok szem\u00e9lyforgalm\u00e1n k\u00edv\u00fcl.\nA szomsz\u00e9dos orsz\u00e1gokba tart\u00f3, Magyarorsz\u00e1got tranzit\u00fatvonalk\u00e9nt haszn\u00e1lni k\u00edv\u00e1n\u00f3kkal kapcsolatban elmondta: ehhez sz\u00fcks\u00e9ges, hogy az \u00fati c\u00e9lk\u00e9nt megjelent orsz\u00e1g biztos\u00edt\u00e9kot adjon arra, beengedi ter\u00fclet\u00e9re a saj\u00e1t \u00e1llampolg\u00e1rait. Ezzel kapcsolatban folyamatosak az egyeztet\u00e9sek, cs\u00fct\u00f6rt\u00f6k\u00f6n az orsz\u00e1gos rend\u0151rf\u0151kapit\u00e1ny telefonon egyeztet a k\u00f6rnyez\u0151 orsz\u00e1gok rend\u0151ri vezet\u0151ivel err\u0151l. Ha valamelyik orsz\u00e1gt\u00f3l az a jelz\u00e9s \u00e9rkezik, hogy nem fogadja be a fert\u0151z\u00f6ttnek tekintett ter\u00fcletr\u0151l a saj\u00e1t \u00e1llampolg\u00e1rait, akkor azokat Magyarorsz\u00e1g sem fogja a ter\u00fclet\u00e9re beengedni, mivel komoly j\u00e1rv\u00e1ny\u00fcgyi kock\u00e1zatot jelentenek.\u00a0\u00a0Az \u00e1ruforgalom seg\u00edt\u00e9se \u00e9rdek\u00e9ben Hegyeshalom mellett R\u00e1baf\u00fczesn\u00e9l, Rajk\u00e1n\u00e1l is bel\u00e9phetnek az \u00e1rusz\u00e1ll\u00edt\u00f3k az orsz\u00e1gba, \u00e9s ez K\u00f3ph\u00e1z\u00e1n is lehet\u0151v\u00e9 v\u00e1lt.\nSzlov\u00e1kia \u00e9s Magyarorsz\u00e1g megegyezett abban, hogy az orsz\u00e1ghat\u00e1rt\u00f3l val\u00f3 30 kilom\u00e9teres t\u00e1vols\u00e1gba tal\u00e1lhat\u00f3 munkahelyekre a szomsz\u00e9d orsz\u00e1gok munkav\u00e1llal\u00f3i bel\u00e9phetnek, de p\u00e9ntekt\u0151l munk\u00e1ltat\u00f3i igazol\u00e1ssal kell ehhez rendelkezni\u00fck.\n\n\nMTI 2020. m\u00e1rcius 19\n\n"}]