[{"date": "2020-03-24 19:14", "url": "https://koronavirus.gov.hu/cikkek/szijjarto-tobb-szaz-tonnanyi-vedekezeshez-szukseges-eszkoz-erkezik-meg-kinabol", "h1": "Szijj\u00e1rt\u00f3: t\u00f6bb sz\u00e1z tonn\u00e1nyi, a v\u00e9dekez\u00e9shez sz\u00fcks\u00e9ges eszk\u00f6z \u00e9rkezik m\u00e9g K\u00edn\u00e1b\u00f3l", "body": "\nT\u00f6bb sz\u00e1z tonn\u00e1nyi, a\u00a0koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z \u00e9rkezik m\u00e9g K\u00edn\u00e1b\u00f3l - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter.\n\nSzijj\u00e1rt\u00f3 P\u00e9ter kedden fogadta Tuan Csie-lung k\u00ednai nagyk\u00f6vetet. A nagyk\u00f6vet hangs\u00falyozta, hogy K\u00edna k\u00fcl\u00f6n h\u00e1l\u00e1s Magyarorsz\u00e1gnak, ami\u00e9rt els\u0151k\u00e9nt ny\u00fajtott seg\u00edts\u00e9get K\u00edn\u00e1nak a\u00a0koronav\u00edrus-j\u00e1rv\u00e1ny kit\u00f6r\u00e9sekor. K\u00edna pedig viszonozza a seg\u00edts\u00e9get - tette hozz\u00e1.\nA miniszter megk\u00f6sz\u00f6nte K\u00edna hozz\u00e1j\u00e1rul\u00e1s\u00e1t ahhoz, hogy Magyarorsz\u00e1g sikeresen tudjon v\u00e9dekezni a\u00a0koronav\u00edrussal szemben. Sz\u00f3lt arr\u00f3l, hogy m\u00e1r eddig is \u00e9rkezett \u00e9s a k\u00f6vetkez\u0151 napokban, s\u0151t hetekben is t\u00f6bb rep\u00fcl\u0151g\u00e9pnyi sz\u00e1ll\u00edtm\u00e1nyt v\u00e1r Magyarorsz\u00e1g, amelyek t\u00f6bb sz\u00e1z tonn\u00e1nyi v\u00e9dekez\u00e9shez sz\u00fcks\u00e9ges anyagot fognak hozni Magyarorsz\u00e1gra K\u00edn\u00e1b\u00f3l.\n\n\nSzijj\u00e1rt\u00f3 P\u00e9ter a tal\u00e1lkoz\u00f3n hangs\u00falyozta: a kih\u00edv\u00e1sok nem csak arra j\u00f3k, hogy lek\u00fczdj\u00fck \u0151ket, hanem arra is, hogy megtudjuk, kik az igazi bar\u00e1tok.\nA miniszter a Facebook-bejegyz\u00e9s\u00e9ben hozz\u00e1tette: \"ennyit a keleti nyit\u00e1s sz\u00fcks\u00e9gess\u00e9g\u00e9r\u0151l \u00e9s megalapozotts\u00e1gr\u00f3l\".\n\n\nMTI 2020. m\u00e1rcius 24.\n\n"}]