[{"date": "2020-03-05 16:53", "url": "https://koronavirus.gov.hu/cikkek/nnk-igy-zajlik-kontaktvizsgalat", "h1": "NNK: \u00cdgy zajlik a kontaktvizsg\u00e1lat", "body": "\nA kontaktkutat\u00e1s sor\u00e1n alaphelyzetben egy\u00fcttm\u0171k\u00f6dik a Nemzeti N\u00e9peg\u00e9szs\u00e9g\u00fcgyi K\u00f6zpont (NNK), a korm\u00e1nyhivatal \u00e9s a beteg lakhelye illetve tart\u00f3zkod\u00e1si helye szerint illet\u00e9kes ker\u00fcleti vagy j\u00e1r\u00e1si hivatal - k\u00f6z\u00f6lte az NNK cs\u00fct\u00f6rt\u00f6k\u00f6n az MTI-vel.\n\nA k\u00f6zpont tudatta: az orsz\u00e1gos tisztif\u0151orvos \u00e1ltal kiadott elj\u00e1r\u00e1srend r\u00e9szletesen tartalmazza a k\u00f6vetend\u0151 int\u00e9zked\u00e9seket arra az esetre, ha koronav\u00edrussal-fert\u0151z\u00f6tt szem\u00e9lyt diagnosztiz\u00e1lnak Magyarorsz\u00e1gon. A j\u00e1rv\u00e1ny\u00fcgyi kivizsg\u00e1l\u00e1s jogszab\u00e1lyban meghat\u00e1rozott m\u00f3don, a szakma szab\u00e1lyai szerint t\u00f6rt\u00e9nik, v\u00e9grehajt\u00e1s\u00e1ban j\u00e1rv\u00e1ny\u00fcgyi szakemberek vesznek r\u00e9szt - tett\u00e9k hozz\u00e1. Mint \u00edrt\u00e1k, a j\u00e1rv\u00e1ny\u00fcgyi vizsg\u00e1lat els\u0151 l\u00e9p\u00e9se, hogy a ter\u00fcletileg illet\u00e9kes korm\u00e1nyhivatal j\u00e1rv\u00e1ny\u00fcgyi szakembere r\u00e9szletesen kik\u00e9rdezi a fert\u0151z\u00e9ssel diagnosztiz\u00e1lt szem\u00e9lyt, hogy az az elm\u00falt napokban merre j\u00e1rt, kikkel \u00e9rintkezett szorosan, majd a j\u00e1rv\u00e1ny\u00fcgyi hat\u00f3s\u00e1g emberei megkezdik ezen szem\u00e9lyek felkutat\u00e1s\u00e1t. Ezt nevezik kontaktkutat\u00e1snak.\nK\u00f6telez\u0151 felder\u00edteni minden olyan szem\u00e9lyt, aki a val\u00f3sz\u00edn\u0171s\u00edtetten vagy igazoltan kapcsolatba ker\u00fclt a koronav\u00edrussal fert\u0151z\u00f6tt szem\u00e9llyel a t\u00fcnetek fenn\u00e1ll\u00e1sa idej\u00e9n \u00e9s -\u00a0 a maxim\u00e1lis el\u0151vigy\u00e1zatoss\u00e1g \u00e9rdek\u00e9ben -\u00a0 a t\u00fcnetek kialakul\u00e1s\u00e1t megel\u0151z\u0151 k\u00e9t napban. Amennyiben a kontaktok felkutat\u00e1s\u00e1hoz k\u00fclf\u00f6ldi t\u00e1rshat\u00f3s\u00e1g k\u00f6zrem\u0171k\u00f6d\u00e9s\u00e9re van sz\u00fcks\u00e9g, akkor a kivizsg\u00e1l\u00e1st v\u00e9gz\u0151 hat\u00f3s\u00e1g megkeresi a t\u00e1rshat\u00f3s\u00e1got \u00e9s bek\u00e9ri a rendelkez\u00e9sre \u00e1ll\u00f3 adatokat, valamint tov\u00e1bbi k\u00e9rd\u00e9seket tesz fel. Hozz\u00e1tett\u00e9k: kontakt minden olyan szem\u00e9ly, aki kapcsolatban volt vagy kapcsolatban lehetett a fert\u0151z\u00f6ttel. A fert\u0151z\u0151d\u00e9si kock\u00e1zat nagym\u00e9rt\u00e9kben f\u00fcgg att\u00f3l, hogy a kontaktszem\u00e9ly mikor, menyi id\u0151n \u00e1t \u00e9s hogyan \u00e9rintkezett a fert\u0151z\u00f6ttel, ezen inform\u00e1ci\u00f3k alapj\u00e1n megk\u00fcl\u00f6nb\u00f6ztetnek alacsony \u00e9s magas kock\u00e1zat\u00fa fert\u0151z\u00e9svesz\u00e9lyt, ennek az\u00e9rt van jelent\u0151s\u00e9ge, mert a tov\u00e1bbi int\u00e9zked\u00e9seket a kock\u00e1zati besorol\u00e1s hat\u00e1rozza meg.\nMint \u00edrt\u00e1k, alacsony kock\u00e1zatnak tekintik, ha valaki akkor volt a fert\u0151z\u00f6tt k\u00f6zel\u00e9ben, amikor az m\u00e9g t\u00fcnetmentes volt, ha valaki 15 percn\u00e9l r\u00f6videbb ideig, vagy k\u00e9tm\u00e9teres t\u00e1vols\u00e1gon k\u00edv\u00fcl, de z\u00e1rt l\u00e9gt\u00e9rben volt a fert\u0151z\u00f6tt k\u00f6zel\u00e9ben. Ezekben az esetekben rendk\u00edv\u00fcl alacsony a fert\u0151z\u00e9s vesz\u00e9lye - \u00edrt\u00e1k. Kiemelt\u00e9k: ha valaki mellett csak elment az utc\u00e1n a fert\u0151z\u00f6tt, az nem jelent k\u00f6zvetlen fert\u0151z\u00e9svesz\u00e9lyt. Tudatt\u00e1k azt is, magas kock\u00e1zat\u00fa az a kontaktszem\u00e9ly, aki szoros kapcsolatban volt a fert\u0151z\u00f6ttel. P\u00e9ldak\u00e9nt eml\u00edtik, hogy magas kock\u00e1zat\u00fa az, aki egy h\u00e1ztart\u00e1sban \u00e9l a fert\u0151z\u00f6ttel, k\u00f6zvetlen fizikai kapcsolatba ker\u00fclt vele, \u00e9rintkezett a fert\u0151z\u00f6tt v\u00e1lad\u00e9k\u00e1val - p\u00e9ld\u00e1ul, mert az r\u00e1k\u00f6h\u00f6g\u00f6tt -, illetve aki a fert\u0151z\u00f6ttel k\u00e9t m\u00e9teren bel\u00fcli t\u00e1vols\u00e1gban \u00e9s 15 percn\u00e9l hosszabb id\u0151t t\u00f6lt\u00f6tt egy\u00fctt. Magas kock\u00e1zat\u00fa az az eg\u00e9szs\u00e9g\u00fcgyi dolgoz\u00f3 is, aki v\u00e9d\u0151eszk\u00f6z alkalmaz\u00e1sa n\u00e9lk\u00fcl r\u00e9szt vett a fert\u0151z\u00f6tt k\u00f6zvetlen ell\u00e1t\u00e1s\u00e1ban illetve gondoz\u00e1s\u00e1ban.\nMagas kock\u00e1zat\u00fa az is, aki a fert\u0151z\u00f6tt k\u00f6zel\u00e9ben - k\u00e9t \u00fcl\u00e9snyi t\u00e1vols\u00e1gban - utazott vonaton, buszon, rep\u00fcl\u0151g\u00e9pen. Utaz\u00e1s eset\u00e9n az utaslista alapj\u00e1n a hat\u00f3s\u00e1g felkeresi az utasokat \u00e9s kik\u00e9rdezi \u0151ket, kock\u00e1zat\u00e9rt\u00e9kel\u00e9st v\u00e9gez, meghat\u00e1rozza a kontaktok besorol\u00e1s\u00e1t.\nAlacsony kock\u00e1zat eset\u00e9n a sz\u00fcks\u00e9ges teend\u0151kr\u0151l a j\u00e1rv\u00e1ny\u00fcgyi szakemberek adnak felvil\u00e1gos\u00edt\u00e1st a kontakt szem\u00e9lyek r\u00e9sz\u00e9re. Azokn\u00e1l a kontaktokn\u00e1l azonban, akikn\u00e9l felmer\u00fcl, hogy a t\u00e1rsadalom t\u00f6bbi tagj\u00e1ra n\u00e9zve vesz\u00e9lyt jelenthetnek, j\u00e1rv\u00e1ny\u00fcgyi megfigyel\u00e9st rendelnek el annak \u00e9rdek\u00e9ben, hogy ne fert\u0151zzenek meg m\u00e1sokat. Akikn\u00e9l nem rendelt el a hat\u00f3s\u00e1g semmilyen int\u00e9zked\u00e9st, azok nem jelentenek fert\u0151z\u00e9s szempontj\u00e1b\u00f3l vesz\u00e9lyt a t\u00e1rsadalomra, nyugodtan \u00e9lhetik megszokott \u00e9let\u00fcket. Amennyiben a kontaktkutat\u00e1s sor\u00e1n magas kock\u00e1zat\u00fa szem\u00e9lyt azonos\u00edtanak, akkor az illet\u0151t karant\u00e9nban kell elhelyezni - jegyezte meg az NNK.\nForr\u00e1s: MTI\n\n"}]