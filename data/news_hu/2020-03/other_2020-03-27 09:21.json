[{"date": "2020-03-27 09:21", "url": "https://koronavirus.gov.hu/cikkek/nem-nyitnak-ki-az-egyetemek-veszelyhelyzet-lejartaval-sem", "h1": "Nem nyitnak ki az egyetemek a vesz\u00e9lyhelyzet lej\u00e1rt\u00e1val sem", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) felsz\u00f3l\u00edtotta a fels\u0151oktat\u00e1si int\u00e9zm\u00e9nyek vezet\u0151it, hogy az elrendelt vesz\u00e9lyhelyzet lej\u00e1rta ellen\u00e9re rektori utas\u00edt\u00e1s keret\u00e9ben v\u00e1ltozatlanul tarts\u00e1k fent a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1t, az emberi eg\u00e9szs\u00e9g v\u00e9delm\u00e9t szolg\u00e1l\u00f3 int\u00e9zked\u00e9seket. Az egyetemeken, f\u0151iskol\u00e1kon a j\u00f6v\u0151 h\u00e9ten is t\u00e1voktat\u00e1sban folytat\u00f3dik a hallgat\u00f3k k\u00e9pz\u00e9se - k\u00f6z\u00f6lte az ITM az MTI-vel cs\u00fct\u00f6rt\u00f6k\u00f6n.\n\n\nA koronav\u00edrus-j\u00e1rv\u00e1ny megf\u00e9kez\u00e9s\u00e9t c\u00e9lz\u00f3 korm\u00e1nyrendelet \u00e9rtelm\u00e9ben 2020. m\u00e1rcius 12-\u00e9n int\u00e9zm\u00e9nyl\u00e1togat\u00e1si tilalom l\u00e9pett \u00e9letbe a fels\u0151oktat\u00e1sban. Az ellenz\u00e9k felel\u0151tlen magatart\u00e1sa miatt a rendelet 2020. m\u00e1rcius 27-\u00e9n hat\u00e1ly\u00e1t veszti - \u00edrt\u00e1k.\nA kialakult helyzet kezel\u00e9se \u00e9rdek\u00e9ben B\u00f3dis J\u00f3zsef, az Innov\u00e1ci\u00f3s \u00e9s Technol\u00f3giai Miniszt\u00e9rium fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra lev\u00e9lben k\u00e9rte az \u00e1llami fenntart\u00e1s\u00fa egyetemek \u00e9s f\u0151iskol\u00e1k vezet\u0151it, hogy az int\u00e9zm\u00e9nyek maradjanak z\u00e1rva, \u00e9s jelezz\u00e9k hallgat\u00f3iknak, hogy tov\u00e1bbra se l\u00e1togass\u00e1k a fels\u0151oktat\u00e1si int\u00e9zm\u00e9nyeket. A nem \u00e1llami fenntart\u00e1s\u00fa int\u00e9zm\u00e9nyek r\u00e9sz\u00e9re az \u00e1llamtitk\u00e1r javaslatk\u00e9nt fogalmazta meg, hogy a vesz\u00e9lyhelyzetre tekintettel hasonl\u00f3k\u00e9ppen j\u00e1rjanak el.\n2020. m\u00e1rcius 23-t\u00f3l a helyi adotts\u00e1gokhoz, feladatokhoz igazodva a fels\u0151oktat\u00e1sban minden\u00fctt elindult a t\u00e1voktat\u00e1s, a k\u00e9pz\u00e9sek a j\u00f6v\u0151 h\u00e9tt\u0151l is ebben a form\u00e1ban zajlanak majd. A fiatalok \u00e9rdekeit szem el\u0151tt tartva az int\u00e9zm\u00e9nyek megteszik a sz\u00fcks\u00e9ges l\u00e9p\u00e9seket annak \u00e9rdek\u00e9ben, hogy minden hallgat\u00f3 sz\u00e1m\u00e1ra biztos\u00edts\u00e1k a f\u00e9l\u00e9v sikeres lez\u00e1r\u00e1s\u00e1nak lehet\u0151s\u00e9g\u00e9t - \u00e1ll a k\u00f6zlem\u00e9nyben.\n\u00a0\nForr\u00e1s: MTI\n\u00a0\n\n"}]