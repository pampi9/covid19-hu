[{"date": "2020-03-06 18:11", "url": "https://koronavirus.gov.hu/cikkek/orszagos-tisztifoorvos-mind-4-kulfoldi-fertozott-ugyeben-zajlik-kontaktkutatas", "h1": "Orsz\u00e1gos tisztif\u0151orvos: Mind a 4 k\u00fclf\u00f6ldi fert\u0151z\u00f6tt \u00fcgy\u00e9ben zajlik a kontaktkutat\u00e1s", "body": "\nM\u00fcller Cec\u00edlia orsz\u00e1gos tisztif\u0151orvos az Operat\u00edv T\u00f6rzs p\u00e9nteki \u00fcl\u00e9se ut\u00e1n arr\u00f3l besz\u00e9lt, hogy mind a 4 eddig fert\u0151z\u00f6tt k\u00fclf\u00f6ldi \u00e1llampolg\u00e1r eset\u00e9ben megindult a j\u00e1rv\u00e1nyvizsg\u00e1lat \u00e9s a kontaktkutat\u00e1s.\nAz els\u0151 betegr\u0151l, a Semmelweis Egyetem ir\u00e1ni hallgat\u00f3j\u00e1r\u00f3l azt mondta: febru\u00e1r 22-\u00e9n \u00e9rkezett Magyarorsz\u00e1gra, el\u0151tte a bar\u00e1tn\u0151j\u00e9vel csaknem egy h\u00f3napot t\u00f6lt\u00f6tt Ir\u00e1nban. Vel\u00fck kapcsolatban csoportt\u00e1rsak, egy sz\u00fclet\u00e9snapi \u00f6sszej\u00f6vetel r\u00e9sztvev\u0151i, a teher\u00e1ni j\u00e1raton utaz\u00f3k, a di\u00e1kkal egy\u00fctt n\u00e9met nyelviskol\u00e1ba j\u00e1r\u00f3k \u00e9rintetts\u00e9ge mer\u00fclt fel, \u00e9s a lappang\u00e1si id\u0151re is tekintettel 35 embern\u00e9l tart m\u00e9g j\u00e1rv\u00e1ny\u00fcgyi vizsg\u00e1lat.\n\nA m\u00e1sik ir\u00e1ni di\u00e1k, a Szent Istv\u00e1n Egyetem hallgat\u00f3ja febru\u00e1r 28-\u00e1n \u00e9rkezett Magyarorsz\u00e1gra, \u0151 betartotta az egyetem k\u00e9r\u00e9s\u00e9t \u00e9s nem ment be az int\u00e9zm\u00e9nybe, ez\u00e9rt szoros kontaktnak csak a feles\u00e9ge tekinthet\u0151, akinek azonban negat\u00edv lett a tesztje.\n\nA harmadik beteg egy brit f\u00e9rfi, aki Debrecenben \u00e9l \u00e9s gyakran j\u00e1rt Mil\u00e1n\u00f3ba. Az \u0151 eset\u00e9ben a feles\u00e9get \u00e9s az any\u00f3st nevezte meg kontaktszem\u00e9lyk\u00e9nt a tisztif\u0151orvos.\n\nA negyedik betegre, az els\u0151 ir\u00e1ni di\u00e1k bar\u00e1tn\u0151j\u00e9re \u00e9ppen a kontaktkutat\u00e1s sor\u00e1n tal\u00e1ltak r\u00e1; neki is pozit\u00edv lett a tesztje.\n\nArra k\u00e9rd\u00e9sre, hogy mi alapj\u00e1n d\u00f6ntenek int\u00e9zked\u00e9sekr\u0151l, azt mondta: felt\u00e9tel, hogy id\u0151ben \u00e9s t\u00e9rben is szoros kontaktusban legyen valaki a fert\u0151z\u00f6ttel, vagyis akkor vizsg\u00e1lj\u00e1k meg, ha hosszabb id\u0151t, k\u00f6zeli t\u00e1vols\u00e1gban, egy l\u00e9gt\u00e9rben t\u00f6lt\u00f6tt vele.\n\nA konktaktkutat\u00e1sr\u00f3l t\u00f6bbet itt olvashat: https://koronavirus.gov.hu/cikkek/nnk-igy-zajlik-kontaktvizsgalat\n"}]