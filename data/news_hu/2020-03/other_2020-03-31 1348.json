[{"date": "2020-03-31 13:48", "url": "https://koronavirus.gov.hu/cikkek/operativ-torzs-jol-szolgalja-jarvany-lassitasat-kijarasi-korlatozas", "h1": "Operat\u00edv T\u00f6rzs: J\u00f3l szolg\u00e1lja a j\u00e1rv\u00e1ny lass\u00edt\u00e1s\u00e1t a kij\u00e1r\u00e1si korl\u00e1toz\u00e1s ", "body": "\nNyolcvank\u00e9t kijel\u00f6lt k\u00f3rh\u00e1zba sz\u00e1ll\u00edtott\u00e1k a K\u00edn\u00e1b\u00f3l \u00e9rkezett egy\u00e9ni v\u00e9d\u0151eszk\u00f6z\u00f6ket - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes elmondta, az operat\u00edv t\u00f6rzsnek ebben seg\u00edts\u00e9g\u00e9re volt a Waberer's logisztikai v\u00e1llalat. A sz\u00e1ll\u00edt\u00e1sok kedden is folytat\u00f3dnak.\nAz egy\u00e9ni v\u00e9d\u0151eszk\u00f6z\u00f6ket els\u0151dlegesen az eg\u00e9szs\u00e9g\u00fcgyi dolgoz\u00f3k kapj\u00e1k - k\u00f6z\u00f6lte, hangs\u00falyozva: a k\u00f3rh\u00e1zparancsnokok jelent\u00e9se alapj\u00e1n az operat\u00edv t\u00f6rzs meg\u00e1llap\u00edtotta, hogy az eg\u00e9szs\u00e9g\u00fcgyi dolgoz\u00f3k \u00e9s a betegek r\u00e9sz\u00e9re minden egy\u00e9ni v\u00e9d\u0151felszerel\u00e9s teljesk\u00f6r\u0171en rendelkez\u00e9sre \u00e1ll.\nKiss R\u00f3bert k\u00f6z\u00f6lte azt is, a j\u00e1rv\u00e1nnyal \u00f6sszef\u00fcgg\u00e9sben elk\u00f6vetett b\u0171ncselekm\u00e9nyekkel kapcsolatban 103 b\u00fcntet\u0151elj\u00e1r\u00e1st rendeltek el: 26 emberrel szemben r\u00e9mh\u00edrterjeszt\u00e9s, 19-cel szemben k\u00f6zvesz\u00e9llyel fenyeget\u00e9s, 22 emberrel szemben csal\u00e1s miatt indult elj\u00e1r\u00e1s, illetve kilenc j\u00e1rv\u00e1ny\u00fcgyi szab\u00e1lyszeg\u00e9ssel \u00f6sszef\u00fcgg\u00e9sben rendeltek el b\u0171ntet\u0151elj\u00e1r\u00e1st. A kij\u00e1r\u00e1si korl\u00e1toz\u00e1s h\u00e1rom napj\u00e1ban 943 rend\u0151ri int\u00e9zked\u00e9s t\u00f6rt\u00e9nt, ennek jelent\u0151s r\u00e9sze - 822 eset - figyelmeztet\u00e9ssel z\u00e1rult.\nHozz\u00e1tette: eddig 9448 hat\u00f3s\u00e1gi h\u00e1zi karant\u00e9nt rendeltek el, a rend\u0151rs\u00e9g ezt 63 ezer alkalommal ellen\u0151rizte.\nAz alezredes egy k\u00e9rd\u00e9sre v\u00e1laszolva kifejtette: els\u0151dleges feladat a k\u00fclf\u00f6ld\u00f6n rekedt magyarok hazasz\u00e1ll\u00edt\u00e1sa. Eml\u00e9keztetett: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter bejelentette, hogy eddig 5500 magyart tudtak hazahozni, \u00e9s a napokban \u00e9r haza az Amerikai Egyes\u00fclt \u00c1llamokb\u00f3l \u00e9s Kanad\u00e1b\u00f3l 257 magyar \u00e9s 18 szlov\u00e1k \u00e1llampolg\u00e1r. H\u00e9tf\u0151n pedig n\u00e9gy busszal \u00e9s 150 szem\u00e9lyaut\u00f3val \u00e9rkeztek haza Tirolb\u00f3l magyarok, akik a k\u00e9thetes h\u00e1zi karant\u00e9nt Tirolban kit\u00f6lt\u00f6tt\u00e9k, t\u00fcnetmentesek, negat\u00edv a tesztj\u00fck, \u00edgy nekik a magyarorsz\u00e1gi hat\u00f3s\u00e1gi h\u00e1zi karant\u00e9nt nem rendelt\u00e9k el.\nArra a felvet\u00e9sre, hogy egyes hipermarketek bej\u00e1rat\u00e1n\u00e1l biztons\u00e1gi ellen\u0151r\u00f6k szem\u00e9lyi igazolv\u00e1nyt k\u00e9rnek a v\u00e1s\u00e1rl\u00f3kt\u00f3l, Kiss R\u00f3bert elmondta: a kij\u00e1r\u00e1si korl\u00e1toz\u00e1s c\u00e9lja, hogy ezzel seg\u00edts\u00e9k a j\u00e1rv\u00e1ny lassul\u00e1s\u00e1t. Hozz\u00e1tette: az \u00fczletek \u00fczemeltet\u0151inek feladata kij\u00e1r\u00e1si korl\u00e1toz\u00e1ssal kapcsolatos magatart\u00e1si szab\u00e1lyok betart\u00e1sa; ebben a v\u00e1s\u00e1rl\u00f3k egy\u00fcttm\u0171k\u00f6d\u00e9s\u00e9t k\u00e9rte.\nA rend\u0151rs\u00e9g k\u00f6zter\u00fcleti jelenl\u00e9t\u00e9vel kapcsolatos k\u00e9rd\u00e9sre elmondta: a hat\u00f3s\u00e1gi h\u00e1zi karant\u00e9n ellen\u0151rz\u00e9s\u00e9vel, illetve a kij\u00e1r\u00e1si korl\u00e1toz\u00e1ssal kapcsolatos feladatok miatt t\u00f6bb rend\u0151rt tudnak a k\u00f6zter\u00fcletekre vez\u00e9nyelni, \u00edgy jobban oda tudnak figyelni a k\u00f6zter\u00fcleti gar\u00e1zdas\u00e1gra, rendbont\u00e1sra.\nEgy k\u00e9rd\u00e9sre v\u00e1laszolva elmondta: a megyei v\u00e9delmi bizotts\u00e1gok eddig is fontos szerepet j\u00e1tszottak a v\u00e9dekez\u00e9sben, az operat\u00edv t\u00f6rzs d\u00f6nt\u00e9sel\u0151k\u00e9sz\u00edt\u00e9s\u00e9ben, a munk\u00e1k koordin\u00e1l\u00e1s\u00e1ban, valamint a k\u00f3rh\u00e1zparancsnokokkal egy\u00fcttm\u0171k\u00f6dve a k\u00e9szletek felm\u00e9r\u00e9s\u00e9ben. Egy\u00fattal megk\u00f6sz\u00f6nte a munk\u00e1jukat.\nArra a felvet\u00e9sre, \u00e9rtes\u00edtik-e a polg\u00e1rmestereket a telep\u00fcl\u00e9s\u00fck\u00f6n regisztr\u00e1lt betegekr\u0151l, elrendelt karant\u00e9nokr\u00f3l, azt v\u00e1laszolta, a k\u00fcl\u00f6nleges jogrendi id\u0151szakban az operat\u00edv t\u00f6rzs r\u00e9sz\u00e9re hat\u00e1rozza meg a jogszab\u00e1ly a t\u00e1j\u00e9koztat\u00e1si k\u00f6telezetts\u00e9get. Felh\u00edvta a figyelmet arra, hogy aki hiteles t\u00e1j\u00e9koztat\u00e1st szeretne, k\u00f6vesse az operat\u00edv t\u00f6rzs sajt\u00f3t\u00e1j\u00e9koztat\u00f3it, illetve a koronavirus.gov.hu oldalt.\nA nagym\u00e1gocsi id\u0151sek otthon\u00e1ban tapasztalt fert\u0151z\u00e9sekr\u0151l azt mondta, int\u00e9zkedtek az int\u00e9zm\u00e9ny j\u00e1rv\u00e1ny\u00fcgyi elz\u00e1r\u00e1s\u00e1r\u00f3l, de a betegek \u00e1llapot\u00e1r\u00f3l - mivel azok szem\u00e9lyes adatok - nem adhat t\u00e1j\u00e9koztat\u00e1st.\nAz alezredes arra a k\u00e9rd\u00e9sre, hogy a telep\u00fcl\u00e9sek k\u00e9rtek-e seg\u00edts\u00e9get az id\u0151sell\u00e1t\u00e1s vagy a rendeletek betartat\u00e1sa \u00e9rdek\u00e9ben, azt v\u00e1laszolta, a telep\u00fcl\u00e9si \u00f6nkorm\u00e1nyzatoknak jelent\u0151s feladataik vannak a v\u00e9dekez\u00e9sben \u00e9s k\u00f6teless\u00e9g\u00fck seg\u00edts\u00e9get ny\u00fajtani az id\u0151s, beteg lakosoknak.\nKiss R\u00f3bert a hat\u00e1r\u00e1tl\u00e9p\u00e9ssel kapcsolatos fennakad\u00e1sokr\u00f3l elmondta: bel\u00e9p\u0151 teherforgalomban kisebb fennakad\u00e1s van Rajk\u00e1n\u00e1l, R\u00f6szk\u00e9n\u00e9l, Csan\u00e1dpalot\u00e1n\u00e1l \u00e9s \u00c1rt\u00e1ndn\u00e1l. Csan\u00e1dpalot\u00e1n\u00e1l a kil\u00e9p\u0151 teherforgalomban \u00e9s a szem\u00e9lyforgalomban is kisebb fennakad\u00e1s van.\n\u00a0\n\nForr\u00e1s: MTI\n\u00a0\n\n"}]