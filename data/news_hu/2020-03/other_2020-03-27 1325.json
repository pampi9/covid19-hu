[{"date": "2020-03-27 13:25", "url": "https://koronavirus.gov.hu/cikkek/amit-szajmaszk-viseleserol-tudni-kell", "h1": "Amit a sz\u00e1jmaszk visel\u00e9s\u00e9r\u0151l tudni kell", "body": "\nSokan d\u00f6ntenek \u00fagy, hogy sz\u00e1jmaszkot hordanak, de kevesen tudj\u00e1k, hogy ennek is megvan a maga szab\u00e1lya. Az pedig k\u00fcl\u00f6n\u00f6sen fontos, hogy ha valakinek fels\u0151-l\u00e9g\u00fati t\u00fcnetei vannak, akkor sz\u00e1jmaszkban se menjen m\u00e1r k\u00f6z\u00f6ss\u00e9gbe, hanem maradjon otthon, hogy ne fert\u0151zz\u00f6n meg m\u00e1sokat.\n\n\nAz Eg\u00e9szs\u00e9g\u00fcgyi Vil\u00e1gszervezet (WHO) \u00e1ll\u00e1spontja szerint, az eg\u00e9szs\u00e9ges embereknek nem kell sz\u00e1jmaszkot viselni\u00fck, a sz\u00e1jmaszk els\u0151sorban azoknak javasolt, akiknek l\u00e9g\u00fati t\u00fcnetei vannak (pl. k\u00f6h\u00f6gnek, t\u00fcssz\u00f6gnek). Nekik az\u00e9rt javasolt a sz\u00e1jmaszk, hogy ne fert\u0151zzenek meg m\u00e1sokat.\n\nUgyanakkor fontos tudni, hogy annak, akinek t\u00fcnetei vannak \u00e9s potenci\u00e1lisan koronav\u00edrus-fert\u0151z\u00f6tt az se sz\u00e1jmaszkban, se an\u00e9lk\u00fcl ne menjen k\u00f6z\u00f6ss\u00e9gbe, hanem maradjon otthon, \u00e9s tartsa be a sokszor emlegetett aj\u00e1nl\u00e1sokat (gyakori \u00e9s alapos k\u00e9zmos\u00e1s, 2 m\u00e9teres t\u00e1vols\u00e1g m\u00e1sokt\u00f3l, szoros kontaktok elker\u00fcl\u00e9se stb.).\nSokan vannak, akiknek nincsenek t\u00fcnetei, m\u00e9gis \u00fagy d\u00f6ntenek, hogy sz\u00e1jmaszkot vesznek fel. Term\u00e9szetesen ezt mindenki szabadon megteheti, de ha \u00edgy d\u00f6ntenek, akkor fontos tudniuk, hogy \u00f6nmag\u00e1ban a sz\u00e1jmaszk nem v\u00e9d meg a v\u00edrus ellen, minden m\u00e1s aj\u00e1nl\u00e1st is be kell tartani. Ugyanis, ha nem \u00edgy tesznek, akkor fenn \u00e1ll a vesz\u00e9lye, hogy hamis biztons\u00e1g\u00e9rzetet ad a sz\u00e1jmaszk. A visel\u0151je abban a tudatban lehet, hogy v\u00e9dett a koronav\u00edrus-fert\u0151z\u00e9ssel szemben csak az\u00e9rt, mert sz\u00e1jmaszkot visel, de ez nem \u00edgy van. Mindenkinek be kell tartani az aj\u00e1nl\u00e1sokat, a t\u00e1vols\u00e1got, a gyakori \u00e9s alapos k\u00e9zmos\u00e1st!\nA maszk visel\u00e9s\u00e9nek is megvannak a maga szab\u00e1lyai. A maszk fel- \u00e9s lev\u00e9telekor \u00a0alaposan mossunk szappannal kezet! A sz\u00e1jmaszk visel\u00e9se k\u00f6zben k\u00edv\u00fclr\u0151l ne fogjuk meg, ne ny\u00falk\u00e1ljunk hozz\u00e1, \u00e9s az arcunkhoz, a szem\u00fcnkh\u00f6z, az orrunkhoz, a sz\u00e1nkhoz, mert a v\u00edrus gyakran pont a szennyezett kez\u00fcnkr\u0151l ker\u00fcl legt\u00f6bbsz\u00f6r a ny\u00e1lkah\u00e1rty\u00e1inkra. A sz\u00e1jmaszkot haszn\u00e1lata ut\u00e1n pedig azonnal dobjuk z\u00e1rt szem\u00e9tt\u00e1rol\u00f3ba!\nA sz\u00e1jmaszkok ir\u00e1nt az eg\u00e9sz vil\u00e1gon \u00f3ri\u00e1si a kereslet, sokan nyer\u00e9szkednek is rajta, \u00e9s irre\u00e1lis \u00f6sszegek\u00e9rt \u00e1rulnak sz\u00e1jmaszkot. A korm\u00e1ny emiatt fogyaszt\u00f3v\u00e9delmi ellen\u0151rz\u00e9seket rendelt \u00a0el. A gy\u00f3gyszert\u00e1rak ellen\u0151rz\u00e9se sor\u00e1n kider\u00fclt, hogy a nagykeresked\u0151k sokszor k\u00e9t-h\u00e1romszoros \u00e1ron \u00e9rt\u00e9kes\u00edtik a sz\u00e1jmaszkokat, ez\u00e9rt a patik\u00e1k is k\u00e9nytelenek \u00e1remel\u00e9sre.\nAz eg\u00e9szs\u00e9g\u00fcgyi beszerz\u00e9sek term\u00e9szetesen a k\u00fcl\u00f6nb\u00f6z\u0151 maszkokra is kiterjednek. Az Operat\u00edv T\u00f6rzs a b\u00f6rt\u00f6n-varrod\u00e1k utas\u00edt\u00e1sba kapt\u00e1k, hogy sz\u00e1jmaszkokat gy\u00e1rtsanak napi 24 \u00f3r\u00e1ban. A T\u00f6r\u00f6korsz\u00e1gb\u00f3l a nemr\u00e9g \u00e9rkezett nyolctonn\u00e1nyi alapanyag elegend\u0151 lesz arra, hogy 6,6 milli\u00f3 sz\u00e1jmaszkot \u00e1ll\u00edtsanak el\u0151. A b\u00f6rt\u00f6n varrod\u00e1k gy\u00e1rt\u00e1si kapacit\u00e1sa jelenleg napi 33 ezer darab, de ez tov\u00e1bb n\u0151het a j\u00f6v\u0151ben. Az Operat\u00edv T\u00f6rzs d\u00f6nt\u00e9se alapj\u00e1n k\u00f6zpontilag, szigor\u00fa katonai rend szerint zajlik a megrendelt k\u00fclf\u00f6ldi \u00e9s hazai sz\u00e1jmaszkok, illetve minden m\u00e1s eg\u00e9szs\u00e9g\u00fcgyi v\u00e9d\u0151felszerel\u00e9s eloszt\u00e1sa, \u00e9s term\u00e9szetesen az eg\u00e9szs\u00e9g\u00fcgyi dolgoz\u00f3k az els\u0151k.\nEmellett az orsz\u00e1gban sz\u00e1mos m\u00e1s varroda, t\u00f6bbek k\u00f6z\u00f6tt megv\u00e1ltozott munkak\u00e9pess\u00e9g\u0171 embereket foglalkoztat\u00f3 c\u00e9gek is k\u00f6zrem\u0171k\u00f6dnek a sz\u00e1jmaszkok gy\u00e1rt\u00e1s\u00e1ban.\nMagyarorsz\u00e1g tov\u00e1bb\u00e1 k\u00e9relmet ny\u00fajtott be az Eur\u00f3pai Bizotts\u00e1ghoz, amelyben a koronav\u00edrus-j\u00e1rv\u00e1ny okozta vesz\u00e9lyhelyzetre tekintettel v\u00e1m- \u00e9s \u00e1fa mentess\u00e9get k\u00e9rt a k\u00fclf\u00f6ldr\u0151l behozott sz\u00e1jmaszkokra, l\u00e9legeztet\u0151g\u00e9pekre \u00e9s egy\u00e9b eg\u00e9szs\u00e9g\u00fcgyi v\u00e9d\u0151felszerel\u00e9sekre.\n\u00a0\nVigy\u00e1zzunk magunkra! Vigy\u00e1zzunk egym\u00e1sra!\n\u00a0\n\n"}]