[{"date": "2020-03-16 18:03", "url": "https://koronavirus.gov.hu/cikkek/szijjarto-szigoru-intezkedesek-mellett-de-zajlik-teherforgalom-magyarorszag-es-szlovenia", "h1": "Szijj\u00e1rt\u00f3: szigor\u00fa int\u00e9zked\u00e9sek mellett, de zajlik a teherforgalom Magyarorsz\u00e1g \u00e9s Szlov\u00e9nia k\u00f6z\u00f6tt", "body": "\nSzigor\u00fa int\u00e9zked\u00e9sek k\u00f6zepette, de zavartalanul folyhat a teherforgalom Magyarorsz\u00e1g \u00e9s Szlov\u00e9nia k\u00f6z\u00f6tt tov\u00e1bbra is, \u00e9s ez seg\u00edt minket abban, hogy a magyar emberek folyamatos ell\u00e1t\u00e1s\u00e1t biztos\u00edtani tudjuk - hangs\u00falyozta\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Ljubljan\u00e1ban.\n\nA t\u00e1rcavezet\u0151 a szlov\u00e9n f\u0151v\u00e1rosban Anze Logar szlov\u00e9n k\u00fcl\u00fcgyminiszterrel t\u00e1rgyalt. A tal\u00e1lkoz\u00f3t k\u00f6vet\u0151en kiemelte, Magyarorsz\u00e1gra tov\u00e1bbra is bel\u00e9phetnek azok a kamionok, \"amelyek magyarorsz\u00e1gi \u00fati c\u00e9llal k\u00f6zlekednek, a magyar embereknek hoznak \u00e1rut, a magyar emberek ell\u00e1t\u00e1sa szempontj\u00e1b\u00f3l fontos tev\u00e9kenys\u00e9get v\u00e9geznek, \u00e9s bej\u00f6hetnek azok a kamionok is, amelyek a szomsz\u00e9dos orsz\u00e1gokba sz\u00e1ll\u00edtanak, nekik szigor\u00fa biztons\u00e1gi el\u0151\u00edr\u00e1sokat kell k\u00f6vetni\u00fck, csak a kijel\u00f6lt aut\u00f3p\u00e1ly\u00e1kat \u00e9s a kijel\u00f6lt benzinkutakat haszn\u00e1lhatj\u00e1k\".\nSzijj\u00e1rt\u00f3\u00a0P\u00e9ter kiemelte, \"nem lesz probl\u00e9ma a Szlov\u00e9nia fel\u0151l Magyarorsz\u00e1gra \u00e9rkez\u0151 sz\u00e1ll\u00edtm\u00e1nyokkal, azok ugyan\u00fagy fogj\u00e1k tudni szolg\u00e1lni a magyar emberek ell\u00e1t\u00e1s\u00e1nak a c\u00e9lj\u00e1t, ahogyan eddig is szolg\u00e1lt\u00e1k\". A szlov\u00e9n f\u00e9l teljes meg\u00e9rt\u00e9ssel fogadta a magyar szigor\u00edt\u00f3 int\u00e9zked\u00e9seket - sz\u00f6gezte le a politikus.\nMint mondta, a szem\u00e9lyi forgalom korl\u00e1toz\u00e1sa, vagyis az a d\u00f6nt\u00e9s, hogy Magyarorsz\u00e1g ter\u00fclet\u00e9re csak magyar \u00e1llampolg\u00e1rok l\u00e9phetnek be, seg\u00edt abban, hogy \"megv\u00e9dj\u00fck a magyar emberek \u00e9s a szomsz\u00e9dos orsz\u00e1gok polg\u00e1rainak eg\u00e9szs\u00e9g\u00e9t is\".\nA k\u00fclgazdas\u00e1gi \u00e9s k\u00fcl\u00fcgyminiszter r\u00e1mutatott, hogy a mostanihoz hasonl\u00f3 neh\u00e9z helyzetekben \"v\u00e1lik igaz\u00e1n egy\u00e9rtelm\u0171v\u00e9, hogy milyen szorosan egym\u00e1sra vagyunk utalva mi, szomsz\u00e9dok (.), amikor az orsz\u00e1g m\u0171k\u00f6dtet\u00e9s\u00e9r\u0151l, a gazdas\u00e1g \u00e9s az emberek ell\u00e1t\u00e1s\u00e1nak folyamatos biztos\u00edt\u00e1s\u00e1r\u00f3l van sz\u00f3\".\nA Magyarorsz\u00e1g \u00e9s Szlov\u00e9nia k\u00f6z\u00f6tti kapcsolatrendszer eddig az elszalasztott lehet\u0151s\u00e9gekr\u0151l sz\u00f3lt - hangs\u00falyozta\u00a0Szijj\u00e1rt\u00f3\u00a0P\u00e9ter, hozz\u00e1tette azonban, hogy a magyar korm\u00e1ny \u00fagy l\u00e1tja, az \u00faj szlov\u00e9n kabinettel \"siker\u00fcl intenz\u00edvebb\u00e9 tenni az egy\u00fcttm\u0171k\u00f6d\u00e9st, amelyb\u0151l mind a magyar, mind a szlov\u00e9n emberek nagyon sokat profit\u00e1lhatnak majd\".\n\"Rem\u00e9lj\u00fck, hogy hamarosan elj\u00f6n az az id\u0151szak, amikor m\u00e1r sokkal pozit\u00edvabb t\u00e9m\u00e1k fogj\u00e1k uralni a t\u00e1rgyal\u00e1sainkat, \u00e9s v\u00e9gre meg\u00e1llapodhatunk arr\u00f3l, hogy milyen m\u00f3don k\u00f6tj\u00fck \u00f6ssze a k\u00e9t orsz\u00e1g energiaell\u00e1t\u00e1si rendszereit, \u00e9s milyen m\u00f3don nyitunk \u00faj utakat, amelyeken kereszt\u00fcl magyar \u00e9s szlov\u00e9n emberek k\u00f6zlekedhetnek a k\u00e9t orsz\u00e1g k\u00f6z\u00f6tt\" - tette hozz\u00e1.\n\nMTI 2020. m\u00e1rcius 16.\n\n"}]