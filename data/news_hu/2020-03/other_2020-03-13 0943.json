[{"date": "2020-03-13 09:43", "url": "https://koronavirus.gov.hu/cikkek/kozveszellyel-fenyegetes-gyanuja-miatt-negy-nyomozast-folytat-rendorseg", "h1": "K\u00f6zvesz\u00e9llyel fenyeget\u00e9s gyan\u00faja miatt n\u00e9gy nyomoz\u00e1st folytat a rend\u0151rs\u00e9g", "body": "\nK\u00f6zvesz\u00e9llyel fenyeget\u00e9s gyan\u00faja miatt n\u00e9gy nyomoz\u00e1st folytat a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda (KR NNI) kiberb\u0171n\u00f6z\u00e9s elleni f\u0151oszt\u00e1lya olyan internetes cikkek \u00edr\u00f3i \u00e9s terjeszt\u0151i ellen, akik a koronav\u00edrussal kapcsolatban a k\u00f6znyugalom megzavar\u00e1s\u00e1ra alkalmas m\u00f3don \u00e1lh\u00edreket tettek k\u00f6zz\u00e9.\n\nA KR NNI p\u00e9nteken a rend\u0151rs\u00e9g honlapj\u00e1n h\u00e1rom esetr\u0151l besz\u00e1molva azt \u00edrta, hogy egy 30 \u00e9ves f\u00e9rfit \u00e9s egy 44 \u00e9ves n\u0151t febru\u00e1rban gyan\u00fas\u00edtottk\u00e9nt hallgattak ki, mert egy cikkben azt terjesztett\u00e9k, hogy janu\u00e1rban t\u00f6bben megfert\u0151z\u0151dtek Magyarorsz\u00e1gon. Egy 32 \u00e9ves f\u00e9rfi szint\u00e9n val\u00f3tlan \u00e1ll\u00edt\u00e1sokat tett k\u00f6zz\u00e9 az interneten a koronav\u00edrussal kapcsolatban, \u0151t a rend\u0151r\u00f6k szerd\u00e1n fogt\u00e1k el, gyan\u00fas\u00edtottk\u00e9nt hallgatt\u00e1k ki, otthon\u00e1ban pedig h\u00e1zkutat\u00e1st tartottak \u00e9s informatikai eszk\u00f6z\u00f6ket foglaltak le.\nAz \u00e1lh\u00edrekre jellemz\u0151 volt a kattint\u00e1svad\u00e1sz c\u00edmad\u00e1s a hirdet\u00e9si bev\u00e9tel rem\u00e9ny\u00e9ben - tett\u00e9k hozz\u00e1.\nA k\u00f6zlem\u00e9ny szerint a KR NNI a v\u00edrus magyarorsz\u00e1gi megjelen\u00e9s\u00e9t k\u00f6vet\u0151en folyamatosan monitorozza a fert\u0151z\u00e9ssel kapcsolatos, interneten megjelen\u0151 tartalmat.\n\n\u00a0\nMTI 2020. m\u00e1rcius 13.\n\n"}]