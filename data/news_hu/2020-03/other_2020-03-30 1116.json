[{"date": "2020-03-30 11:16", "url": "https://koronavirus.gov.hu/cikkek/tovabb-novelhetik-nyitva-tarto-atkelok-szamat-magyar-szlovak-hataron", "h1": "Tov\u00e1bb n\u00f6velhetik a nyitva tart\u00f3 \u00e1tkel\u0151k sz\u00e1m\u00e1t a magyar-szlov\u00e1k hat\u00e1ron", "body": "\nA h\u00e9ten megpr\u00f3b\u00e1lj\u00e1k n\u00f6velni a most nyitva tart\u00f3 \u00e1tkel\u0151helyek sz\u00e1m\u00e1t a magyar-szlov\u00e1k hat\u00e1ron a magyar \u00e9s szlov\u00e1k \u00e1llampolg\u00e1roknak, illetve az \u00e1ruforgalomnak - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n az MTI-nek.\n\n\nA politikus kifejtette: \"az ilyen nagy bajban \u00e9s az ilyen neh\u00e9z helyzetekben, mint a jelenlegi, mutatkozik meg igaz\u00e1n, hogy milyen nagy m\u00e9rt\u00e9kben vagyunk egym\u00e1sra utalva\" a szomsz\u00e9dos orsz\u00e1gokkal.\nK\u00fcl\u00f6n\u00f6sen \u00edgy van ez Szlov\u00e1ki\u00e1val, az orsz\u00e1g Magyarorsz\u00e1g harmadik legjelent\u0151sebb kereskedelmi partnere, \u00e9s \"mi a negyedikek vagyunk Szlov\u00e1kia hasonl\u00f3 rangsor\u00e1ban\" - mondta.\nK\u00f6z\u00f6lte: a hat\u00e1r menti k\u00f6z\u00f6ss\u00e9gek kapcsolatai rendk\u00edv\u00fcl szorosak, t\u00f6bb sz\u00e1zezer magyar, illetve szlov\u00e1k \u00e9l a hat\u00e1r k\u00f6zvetlen k\u00f6zel\u00e9ben, nekik l\u00e9tfontoss\u00e1g\u00fa a hat\u00e1r megfelel\u0151 szab\u00e1lyok melletti, kontroll\u00e1lt \u00e1tj\u00e1rhat\u00f3s\u00e1ga. \u00a0 \u00a0 Ez\u00e9rt a szlov\u00e1k minisztereln\u00f6k-helyettessel, gazdas\u00e1gi miniszterrel abban maradtak, hogy keddt\u0151l magyar \u00e9s szlov\u00e1k \u00e1llampolg\u00e1rok \u00fajra haszn\u00e1lhatj\u00e1k a somosk\u0151\u00fajfalui hat\u00e1r\u00e1tkel\u0151helyet. Ez rendk\u00edv\u00fcl fontos abb\u00f3l a szempontb\u00f3l, hogy magyar \u00e9s szlov\u00e1k \u00e1llampolg\u00e1rok, akik a hat\u00e1r t\u00faloldal\u00e1n dolgoznak, elv\u00e9gezhess\u00e9k a munk\u00e1jukat - mondta.\nSzijj\u00e1rt\u00f3 P\u00e9ter hangs\u00falyozta: az is vil\u00e1gos, hogy a k\u00e9t orsz\u00e1g hat\u00e1r\u00e1n az \u00e1ruk forgalm\u00e1nak szabad \u00e1raml\u00e1sa alapvet\u0151en meghat\u00e1rozza az ell\u00e1t\u00e1s biztons\u00e1g\u00e1t mindk\u00e9t orsz\u00e1gban. Ez\u00e9rt azt az \u00e1ltal\u00e1nos meg\u00e1llapod\u00e1st k\u00f6t\u00f6tt\u00e9k, hogy ezen a h\u00e9ten megpr\u00f3b\u00e1lj\u00e1k n\u00f6velni a most nyitva tart\u00f3 nyolc, keddt\u0151l kilenc \u00e1tkel\u0151hely sz\u00e1m\u00e1t, hogy a k\u00e9t orsz\u00e1g ell\u00e1t\u00e1s\u00e1nak biztons\u00e1g\u00e1t garant\u00e1lhass\u00e1k, \u00e9s az \u00e1ruk a lehet\u0151 legkevesebb v\u00e1rakoz\u00e1ssal juthassanak \u00e1t a hat\u00e1ron.\nK\u00f6z\u00f6lte: ez a k\u00f6z\u00f6s el\u0151terjeszt\u00e9s a h\u00e9t k\u00f6zep\u00e9ig elk\u00e9sz\u00fcl, \u00e9s rem\u00e9lhet\u0151leg a h\u00e9t m\u00e1sodik fel\u00e9ben m\u00e1r \u00fajabb hat\u00e1r\u00e1tkel\u0151helyeket adhatnak vissza a magyar \u00e9s a szlov\u00e1k \u00e1llampolg\u00e1roknak, illetve az \u00e1ruforgalomnak.\nA k\u00fcl\u00fcgyminiszter kit\u00e9rt r\u00e1: meg\u00e1llapodtak arr\u00f3l is, hogy a Kom\u00e1rom \u00e9s R\u00e9vkom\u00e1rom k\u00f6z\u00f6tti \u00faj h\u00edd \u00e9p\u00edt\u00e9s\u00e9t nem \u00e1ll\u00edtj\u00e1k le, hanem mindent megtesznek az\u00e9rt, hogy a hidat id\u00e9n \u00e1tadhass\u00e1k.\nEz \u00fajabb komoly k\u00f6nny\u00edt\u00e9st jelent majd a magyar-szlov\u00e1k hat\u00e1ron - tette hozz\u00e1.\nElmondta: szint\u00e9n meg\u00e1llapodtak arr\u00f3l, hogy az energetikai egy\u00fcttm\u0171k\u00f6d\u00e9st tov\u00e1bb er\u0151s\u00edtik. K\u00e9t ponton tartanak a munk\u00e1k a magasfesz\u00fclts\u00e9g\u0171 elektromos\u00e1ram-h\u00e1l\u00f3zatok \u00f6sszek\u00f6ttet\u00e9s\u00e9re, mindk\u00e9t kivitelez\u00e9si munk\u00e1t fenntartj\u00e1k, \u00edgy az \u00e9v v\u00e9g\u00e9ig e k\u00e9t ponton \u00f6ssze tudj\u00e1k k\u00f6tni a k\u00e9t orsz\u00e1g h\u00e1l\u00f3zat\u00e1t - mutatott r\u00e1.\nAzon is dolgoznak - tette hozz\u00e1 -, hogy a Magyarorsz\u00e1got Szlov\u00e1ki\u00e1val \u00f6sszek\u00f6t\u0151 g\u00e1zvezet\u00e9k kapacit\u00e1s\u00e1t tov\u00e1bb n\u00f6velj\u00e9k a k\u00e9t orsz\u00e1g g\u00e1zell\u00e1t\u00e1si biztons\u00e1g\u00e1nak jav\u00edt\u00e1s\u00e1\u00e9rt.\n\u00a0\nForr\u00e1s: MTI\u00a0\n\u00a0\n\n"}]