[{"date": "2020-03-27 15:08", "url": "https://koronavirus.gov.hu/cikkek/orszagos-tisztifoorvos-az-egesz-lakossag-vedelmet-szolgalja-kijarasi-korlatozas", "h1": "Orsz\u00e1gos tisztif\u0151orvos: az eg\u00e9sz lakoss\u00e1g v\u00e9delm\u00e9t szolg\u00e1lja a kij\u00e1r\u00e1si korl\u00e1toz\u00e1s", "body": "\nAz eg\u00e9sz lakoss\u00e1g v\u00e9delm\u00e9t szolg\u00e1lja a szombatt\u00f3l \u00e9letbe l\u00e9p\u0151 kij\u00e1r\u00e1si korl\u00e1toz\u00e1s - mondta az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia kiemelte: az int\u00e9zked\u00e9sek nagyr\u00e9szt a s\u00e9r\u00fcl\u00e9keny csoportok, az id\u0151sek v\u00e9delm\u00e9t, a j\u00e1rv\u00e1ny terjed\u00e9s\u00e9nek megf\u00e9kez\u00e9s\u00e9t, de az eg\u00e9sz lakoss\u00e1g v\u00e9delm\u00e9t szolg\u00e1lj\u00e1k.\nA kihirdetett \u00faj int\u00e9zked\u00e9sek \u00e9s a m\u00e1r kor\u00e1bban hozottak a folyamatoss\u00e1got szolg\u00e1lj\u00e1k, mindaddig am\u00edg az Orsz\u00e1ggy\u0171l\u00e9s \u00fajabb d\u00f6nt\u00e9se meg nem sz\u00fcletik. Az int\u00e9zked\u00e9sekhez tov\u00e1bbra is k\u00e9ri a rendv\u00e9delmi er\u0151k seg\u00edts\u00e9g\u00e9t - mondta.\nK\u00e9rd\u00e9s kapcs\u00e1n \u00fagy fogalmazott, a kij\u00e1r\u00e1si korl\u00e1toz\u00e1s nem \u00f6nc\u00e9l\u00fa, a l\u00e9nyege nem maga a korl\u00e1toz\u00e1s, hanem az, hogy ne menj\u00fck k\u00f6z\u00f6ss\u00e9gekbe.\nArra, hogy meghosszabb\u00edthat\u00f3-e a kij\u00e1r\u00e1si korl\u00e1toz\u00e1s, M\u00fcller Cec\u00edlia azt mondta, b\u00e1rmilyen int\u00e9zked\u00e9s meghosszabb\u00edthat\u00f3, ami a j\u00e1rv\u00e1ny terjed\u00e9s\u00e9t akad\u00e1lyozza \u00e9s a megbeteged\u00e9sek sz\u00e1m\u00e1t cs\u00f6kkeni. Az elk\u00f6vetkez\u0151 k\u00e9t h\u00e9tig tart\u00f3 id\u0151szak bel\u00e1that\u00f3, \u00e9s a jelenlegi j\u00e1rv\u00e1ny\u00fcgyi helyzetnek megfelel\u0151 m\u00e9rt\u00e9k\u0171, de jelezte, hogy tov\u00e1bbi int\u00e9zked\u00e9sek t\u00f6rt\u00e9nnek majd, ha ezeket a j\u00e1rv\u00e1ny\u00fcgyi helyzet \"kik\u00e9nyszer\u00edti\".\n\nAz id\u0151sekre vonatkoz\u00f3an kiemelte, tov\u00e1bbra is az a c\u00e9l, hogy az id\u0151sek maradjanak otthon, vegy\u00e9k ig\u00e9nybe a csal\u00e1d vagy az \u00f6nkorm\u00e1nyzat ny\u00fajtotta seg\u00edts\u00e9get. Csak akkor hagyj\u00e1k el lak\u00e1sukat, ha ez valamilyen okb\u00f3l n\u00e9lk\u00fcl\u00f6zhetetlen. A falusi, vid\u00e9ki \u00e9lelmiszerboltok korai z\u00e1r\u00e1s\u00e1val kapcsolatban azt mondta, ezekbe a boltokba lehet\u0151leg a csal\u00e1dtagok, fiatalabbak menjenek el v\u00e1s\u00e1rolni a megadott, 9 \u00f3ra el\u0151tti id\u0151pontokban.\nM\u00fcller Cec\u00edlia megnevezte azokat a laborat\u00f3riumokat, amelyek a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) laborat\u00f3rium\u00e1n k\u00edv\u00fcl koronav\u00edrus-mint\u00e1kat vizsg\u00e1lnak. Ezeket m\u00e1r j\u00f3 el\u0151re kijel\u00f6lt\u00e9k - tette hozz\u00e1. \u00cdgy az NNK laborj\u00e1n k\u00edv\u00fcl a D\u00e9l-pesti Centrumk\u00f3rh\u00e1z (Szent L\u00e1szl\u00f3 k\u00f3rh\u00e1z), a n\u00e9gy egyetemi - Budapest, P\u00e9cs, Debrecen, Szeged -, valamint egy gy\u0151ri laborat\u00f3rium lett kijel\u00f6lve.\nA szakember elmondta, az int\u00e9zked\u00e9sekkel arra t\u00f6rekednek, hogy a j\u00e1rv\u00e1nyg\u00f6rb\u00e9t elny\u00fajts\u00e1k, \u00e9ppen az\u00e9rt, hogy ne alakuljon ki az olaszorsz\u00e1gihoz hasonl\u00f3 helyzet. Az orsz\u00e1gos tisztif\u0151orvos jelezte, a jelenlegi helyzet nagy kih\u00edv\u00e1s mindenki sz\u00e1m\u00e1ra, de az eg\u00e9sz j\u00e1rv\u00e1ny sikeres kezel\u00e9se m\u00falik azon, hogy mindenki egy emberk\u00e9nt betartja a hat\u00f3s\u00e1gok utas\u00edt\u00e1sait.\nK\u00e9rd\u00e9sre v\u00e1laszolva elmondta azt is, hogy a s\u00fcrg\u0151ss\u00e9gi eg\u00e9szs\u00e9g\u00fcgyi beavatkoz\u00e1sokat tov\u00e1bbra is elv\u00e9gzik, tov\u00e1bb\u00e1 minden olyan m\u0171t\u00e9tet, beavatkoz\u00e1st el kell v\u00e9gezni, aminek elmarad\u00e1sa eg\u00e9szs\u00e9groml\u00e1shoz vagy az \u00e9letmin\u0151s\u00e9get ront\u00f3 \u00e1llapothoz vezetne. Ezek a m\u0171t\u00e9tek nem halaszthat\u00f3k - jelentette ki.\u00a0\u00a0\nA szakember sz\u00f3lt arr\u00f3l, hogy a gyerekek nehezen viselik a bez\u00e1rts\u00e1got, fontos, hogy sz\u00e1mukra biztos\u00edtsuk a szabad leveg\u0151n val\u00f3 tart\u00f3zkod\u00e1st, mozg\u00e1st. A gyerekeket le lehet vinni az utc\u00e1ra, de itt is ker\u00fclni kell a csoportokba ver\u0151d\u00e9st, a nem egy h\u00e1ztart\u00e1sban \u00e9l\u0151kkel val\u00f3 tal\u00e1lkoz\u00e1s\u00e1t. Ide vonatkoz\u00f3an besz\u00e9lt arr\u00f3l, hogy a h\u00e1zi\u00e1llatot is utc\u00e1ra lehet vinni, de ezt nem lehet k\u00f6z\u00f6ss\u00e9gben tenni.\nMagyarorsz\u00e1gon eddig 300 igazolt koronav\u00edrusos beteget tartanak nyilv\u00e1n. Harmincn\u00e9gyen felgy\u00f3gyultak, t\u00edzen meghaltak a betegs\u00e9g k\u00f6vetkezt\u00e9ben. M\u00fcller Cec\u00edlia \u00f6r\u00f6mtelinek nevezte, hogy az elm\u00falt 24 \u00f3r\u00e1ban hal\u00e1leset nem t\u00f6rt\u00e9nt koronav\u00edrus-fert\u0151z\u00e9ssel \u00f6sszef\u00fcgg\u00e9sben.\n\u00a0\n\nMTI 2020. m\u00e1rcius 27.\n\n"}]