[{"date": "2020-03-16 10:23", "url": "https://koronavirus.gov.hu/cikkek/par-nap-kell-az-iskolakban-digitalis-munkarendre-valo-atallashoz", "h1": "P\u00e1r nap kell az iskol\u00e1kban a digit\u00e1lis munkarendre val\u00f3 \u00e1t\u00e1ll\u00e1shoz", "body": "\nP\u00e1r nap kell az iskol\u00e1kban a digit\u00e1lis munkarendre val\u00f3 \u00e1t\u00e1ll\u00e1shoz, de ut\u00e1na l\u00e1tni fogjuk, milyen sz\u00ednes oktat\u00e1si gyakorlat alakul majd ki ezen a t\u00e9ren - mondta a k\u00f6znevel\u00e9si \u00e1llamtitk\u00e1r a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban, h\u00e9tf\u0151n.\n\nMaruzsa Zolt\u00e1n elmondta: az Oktat\u00e1si Hivatal oldal\u00e1n szombaton k\u00f6zz\u00e9tett\u00e9k a m\u00f3dszertani aj\u00e1nl\u00e1st, mely online fel\u00fcletek haszn\u00e1lat\u00e1t javasolja. Sz\u00e9p sz\u00e1mmal vannak ilyen, korm\u00e1nyzati vagy mag\u00e1nfejleszt\u00e9s\u0171, az online oktat\u00e1sban haszn\u00e1lhat\u00f3 fel\u00fcletek - jegyezte meg.\nHozz\u00e1tette: a digit\u00e1lis munkarendre \u00e1t\u00e1ll\u00e1s nem fog egy h\u00e9tv\u00e9ge alatt megval\u00f3sulni, egyel\u0151re az igazgat\u00e1si kereteket tudt\u00e1k megteremteni az \u00fatmutat\u00f3val \u00e9s az int\u00e9zm\u00e9nyvezet\u0151knek sz\u00f3l\u00f3 ir\u00e1nymutat\u00e1ssal.\nMint mondta, elh\u00faz\u00f3d\u00f3 j\u00e1rv\u00e1nnyal kell sz\u00e1molni, ez\u00e9rt a felel\u0151s d\u00f6nt\u00e9s az volt, hogy a munk\u00e1nak, a felk\u00e9sz\u00fcl\u00e9snek folytat\u00f3dnia kell. Nem a f\u00e9l\u00e9v \u00e9rv\u00e9nyess\u00e9ge vagy nem \u00e9rv\u00e9nyess\u00e9ge a szempont, hanem a gyerek \u00e9rdeke, az pedig az, hogy az \u00e9letkor\u00e1nak megfelel\u0151en tanuljon, ne menjenek veszend\u0151be eg\u00e9sz h\u00f3napok - tette hozz\u00e1. Kiemelte: a feladat az, hogy a megv\u00e1ltozott k\u00f6r\u00fclm\u00e9nyek k\u00f6z\u00f6tt, a fert\u0151z\u00e9svesz\u00e9lyt minimaliz\u00e1lva tegye mindenki a dolg\u00e1t.\n\nMaruzsa Zolt\u00e1n arr\u00f3l is besz\u00e9lt, hogy az \u00f3vod\u00e1kban nincs sz\u00fcks\u00e9g olyan jelleg\u0171 \u00e1t\u00e1ll\u00e1sra, mint az iskol\u00e1kban, \u00e9s b\u00e1r az \u00f3vod\u00e1nak fontos szerepe van az iskol\u00e1ra val\u00f3 felk\u00e9sz\u00edt\u00e9sben, m\u00e9gsem olyan jelleg\u0171 intenz\u00edv, napi oktat\u00e1si feladatot l\u00e1t el, mint az iskola. Az \u00e1llamtitk\u00e1r megjegyezte, az \u00f3vod\u00e1k fenntart\u00e1sa alapvet\u0151en \u00f6nkorm\u00e1nyzati feladat, ez\u00e9rt volt k\u00e9zenfekv\u0151, hogy bez\u00e1r\u00e1sukkal kapcsolatban helyi d\u00f6nt\u00e9sek sz\u00fclessenek.\nAz \u00e1llamtitk\u00e1r elmondta azt is, hogy h\u00e9tf\u0151n \u00e9s kedden \"monitorozz\u00e1k\" a h\u00e9tv\u00e9g\u00e9n \u00e1t\u00e1ll\u00edtott rendszert, p\u00e9ld\u00e1ul figyelik, h\u00e1ny gyerek maradt otthon \u00e9s mennyi fel\u00fcgyelet\u00e9r\u0151l kell az iskol\u00e1kban gondoskodni, milyen az egyes oldalak l\u00e1togatotts\u00e1ga. Ahol \"d\u00f6ccen\u0151t l\u00e1tnak\", beavatkoznak. Emellett tervezik friss\u00edteni a m\u00f3dszertani \u00fatmutat\u00f3t is.\nAz \u00e1llamtitk\u00e1r az M1 aktu\u00e1lis csatorna h\u00e9tf\u0151 reggeli m\u0171sor\u00e1ban arr\u00f3l besz\u00e9lt, hogy az oktat\u00e1si rendszer \"szerencs\u00e9s helyzetben van\", mert \u00e9vekkel ezel\u0151tt elkezd\u0151d\u00f6tt a digit\u00e1lis \u00e1t\u00e1ll\u00e1s, \u00e9s mostanra be\u00e9rnek a kor\u00e1bbi fejleszt\u00e9sek.\nSz\u00f3lt arr\u00f3l is, hogy a munkaer\u0151piac m\u0171k\u00f6d\u00e9se \u00e9rdek\u00e9ben fontos, hogy mik\u00f6zben az oktat\u00e1si \u00e9p\u00fcletek tanul\u00e1si c\u00e9l\u00fa l\u00e1togat\u00e1sa tilos, mindenhol biztos\u00edts\u00e1k a gyermekek fel\u00fcgyelet\u00e9t. Elmondta, hogy a h\u00e9tv\u00e9g\u00e9n megnyitott rendszerek - amelyeket az Oktat\u00e1si Hivatal honlapj\u00e1n k\u00f6zz\u00e9tett m\u00f3dszertani \u00fatmutat\u00f3ban vettek sz\u00e1mba - ingyenesen haszn\u00e1lhat\u00f3k a vil\u00e1g b\u00e1rmely r\u00e9sz\u00e9r\u0151l.\nJelezte: a h\u00e9tv\u00e9g\u00e9n megkereste a hat\u00e1ron t\u00fali pedag\u00f3gussz\u00f6vets\u00e9geket, \u00e9s a figyelm\u00fckbe aj\u00e1nlotta ezeket a fel\u00fcleteket. Ez egy \u00f6ssznemzeti \u00fcgy - fogalmazott Maruzsa Zolt\u00e1n.\nAz \u00e1llamtitk\u00e1r a pedag\u00f3gusok fizet\u00e9s\u00e9vel kapcsolatos k\u00e9rd\u00e9sre lesz\u00f6gezte: folyik tov\u00e1bb a munka az iskol\u00e1kban, \"ennek megfelel\u0151en a fizet\u00e9s mindenkinek j\u00e1r \u00e9s garant\u00e1lt\".\n\n"}]