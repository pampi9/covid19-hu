[{"date": "2020-03-18 10:57", "url": "https://koronavirus.gov.hu/cikkek/magyar-nemzeti-bank-azonnali-lepeseket-tesz-lakossag-megsegitesere", "h1": "A Magyar Nemzeti Bank azonnali l\u00e9p\u00e9seket tesz a lakoss\u00e1g megseg\u00edt\u00e9s\u00e9re", "body": "\nA Magyar Nemzeti Bank (MNB) a v\u00e1llalati ad\u00f3sok megseg\u00edt\u00e9s\u00e9n t\u00fal a lakoss\u00e1g eset\u00e9ben is t\u00f6bb int\u00e9zked\u00e9st hozott a koronav\u00edrus-j\u00e1rv\u00e1ny miatt v\u00e1rhat\u00f3 negat\u00edv gazdas\u00e1gi hat\u00e1sok ellens\u00falyoz\u00e1sa \u00e9rdek\u00e9ben.\n\n\nAz MNB felsz\u00f3l\u00edtja a bankokat, hogy a rendk\u00edv\u00fcli helyzetre val\u00f3 tekintettel a lakoss\u00e1gi \u00fcgyfelek szemben is alkalmazzanak t\u00f6rleszt\u00e9si morat\u00f3riumot. Amennyiben a hazai bankok nem gondoskodnak a morat\u00f3riumr\u00f3l, az MNB felk\u00e9ri a Korm\u00e1nyt, hogy maga hozzon ilyen rendelkez\u00e9st. A h\u00e1ztart\u00e1sok ideiglenes likvidit\u00e1si zavar\u00e1nak \u00e1tv\u00e9szel\u00e9s\u00e9t seg\u00edtend\u0151 a jegybank elv\u00e1rja az \u00fajonnan kihelyezett szem\u00e9lyi hitelek teljes hiteld\u00edjmutat\u00f3j\u00e1nak (THM) \u00e9rdemi cs\u00f6kkent\u00e9s\u00e9t. Az MNB saj\u00e1t hat\u00e1sk\u00f6r\u00e9ben is megteszi a sz\u00fcks\u00e9ges l\u00e9p\u00e9seket. A banki likvidit\u00e1s n\u00f6vel\u00e9se mellett a lak\u00e1shitelek finansz\u00edroz\u00e1si k\u00f6lts\u00e9g\u00e9nek cs\u00f6kkent\u00e9se \u00e9rdek\u00e9ben vizsg\u00e1lja a jelz\u00e1loglev\u00e9l-v\u00e1s\u00e1rl\u00e1si program \u00fajraind\u00edt\u00e1s\u00e1nak lehet\u0151s\u00e9g\u00e9t, \u00e9s \u00e1tmenetileg enyh\u00edti a jelz\u00e1loglev\u00e9l-finansz\u00edroz\u00e1sra vonatkoz\u00f3 szab\u00e1lyoz\u00e1s\u00e1t.\nA koronav\u00edrus okozta gazdas\u00e1gi hat\u00e1sok a h\u00e1ztart\u00e1sokat is negat\u00edvan \u00e9rintik, ideiglenesen befoly\u00e1solva lakoss\u00e1gi \u00fcgyfelek visszafizet\u00e9si \u00e9s hitelfelv\u00e9teli k\u00e9pess\u00e9g\u00e9t. A helyzet ellens\u00falyoz\u00e1sa, a negat\u00edv hat\u00e1sok minimaliz\u00e1l\u00e1sa \u00e9rdek\u00e9ben az MNB t\u00f6bb int\u00e9zked\u00e9s meghozatal\u00e1r\u00f3l d\u00f6nt\u00f6tt.\nAz MNB felsz\u00f3l\u00edtja a bankokat, hogy a rendk\u00edv\u00fcli helyzetre val\u00f3 tekintettel a v\u00e1llalati \u00fcgyfelekhez hasonl\u00f3an rendeljenek el t\u00f6rleszt\u00e9si morat\u00f3riumot minden lakoss\u00e1gi hitel eset\u00e9n, seg\u00edtve az \u00e1tmeneti fizet\u00e9si neh\u00e9zs\u00e9gek \u00e1tv\u00e9szel\u00e9s\u00e9t. A t\u00f6rleszt\u00e9si morat\u00f3rium 2020 v\u00e9g\u00e9ig t\u00f6rt\u00e9n\u0151 fenntart\u00e1sa indokolt. Amennyiben a hazai bankok nem gondoskodnak a morat\u00f3riumr\u00f3l, az MNB felk\u00e9ri a Korm\u00e1nyt, hogy maga hozzon ilyen rendelkez\u00e9st.\nMivel a h\u00e1ztart\u00e1sok a negat\u00edv gazdas\u00e1gi esem\u00e9nyek hat\u00e1s\u00e1ra likvidit\u00e1si zavarba ker\u00fclhetnek, az MNB elv\u00e1rja, hogy \u00e1tmenetileg a bankok a jelenlegi vesz\u00e9lyhelyzet alatt k\u00f6nnyen el\u00e9rhet\u0151, a jelenlegin\u00e9l kedvez\u0151bb \u00e1raz\u00e1s\u00fa szem\u00e9lyi hiteleket tegyenek el\u00e9rhet\u0151v\u00e9, amelyek teljes hiteld\u00edjmutat\u00f3ja (THM) a jegybanki alapkamat szintj\u00e9t legfeljebb 5 sz\u00e1zal\u00e9kponttal haladhatja meg. Elv\u00e1rt tov\u00e1bb\u00e1, hogy a bankok a h\u00e1ztart\u00e1sok likvidit\u00e1si helyzet\u00e9nek jav\u00edt\u00e1sa \u00e9rdek\u00e9ben vizsg\u00e1lj\u00e1k fel\u00fcl az \u00e1ltal\u00e1nos hitelez\u00e9si gyakorlatukat, a hitelkeretek keret\u00f6sszeg\u00e9t \u00e9s azok kamatk\u00f6lts\u00e9g\u00e9t is.\nA fentiek mellett az MNB elv\u00e1rja a bankokt\u00f3l, hogy az elk\u00f6vetkez\u0151 6 h\u00f3napos id\u0151szakban az olyan \u00e1raz\u00e1si strukt\u00far\u00e1j\u00fa sz\u00e1mlacsomagokn\u00e1l \u00e9s hitelterm\u00e9kekn\u00e9l, amelyekn\u00e9l az \u00e1raz\u00e1s az \u00fcgyf\u00e9l adott bankn\u00e1l vezetett banksz\u00e1ml\u00e1j\u00e1ra be\u00e9rkez\u0151 utal\u00e1sok \u00f6sszeg\u00e9hez k\u00f6t\u00f6tt ne alkalmazz\u00e1k az utal\u00e1sok elmarad\u00e1sa eset\u00e9re r\u00f6gz\u00edtett d\u00edj- \u00e9s kamat emel\u00e9seket. A fenn\u00e1ll\u00f3 lak\u00e1shitelek tekintet\u00e9ben az MNB felsz\u00f3l\u00edtja a bankokat, hogy aj\u00e1nlj\u00e1k fel a hitelfelvev\u0151knek a kedvez\u0151bb kamatfel\u00e1r \u00e9s legal\u00e1bb 5 \u00e9vre sz\u00f3l\u00f3 kamatfix\u00e1l\u00e1s mellett el\u00e9rhet\u0151 Min\u0151s\u00edtett Fogyaszt\u00f3bar\u00e1t Lak\u00e1shitel term\u00e9kekre val\u00f3 \u00e1tv\u00e1lt\u00e1s lehet\u0151s\u00e9g\u00e9t.\nA munkaer\u0151piaci \u00e9s \u00edgy a h\u00e1ztart\u00e1si j\u00f6vedelmi helyzet roml\u00e1s\u00e1val j\u00e1r\u00f3 kock\u00e1zatokat biztos\u00edt\u00e1sok \u00fatj\u00e1n is cs\u00f6kkenthetik az ad\u00f3sok \u00e9s a bankok. Az MNB ez\u00e9rt elv\u00e1rja, hogy a bankok a biztos\u00edt\u00f3kkal egy\u00fcttm\u0171k\u00f6dve k\u00edn\u00e1ljanak \u00fcgyfeleiknek kedvez\u0151 k\u00f6lts\u00e9g\u0171, cs\u00f6kkentett jutal\u00e9k\u00fa hitelt\u00f6rleszt\u00e9si kock\u00e1zatokat cs\u00f6kkent\u0151 term\u00e9keket, kiemelten a munkan\u00e9lk\u00fclis\u00e9g eset\u00e9re sz\u00f3l\u00f3 biztos\u00edt\u00e1sokat. Elv\u00e1rt tov\u00e1bb\u00e1, hogy a bankok \u00e9s biztos\u00edt\u00f3k tegy\u00e9k k\u00f6nnyen el\u00e9rhet\u0151v\u00e9 ezeket a term\u00e9keket \u00fagy, hogy azok a neh\u00e9z helyzetbe ker\u00fclt fogyaszt\u00f3k sz\u00e1m\u00e1ra val\u00f3s, megfelel\u0151 v\u00e9delmet legyenek k\u00e9pesek ny\u00fajtani.\nAz \u00faj hitelkibocs\u00e1t\u00e1sokat t\u00e1mogatva a jegybank saj\u00e1t hat\u00e1sk\u00f6r\u00e9ben is int\u00e9zked\u00e9seket hozott meg. A Monet\u00e1ris Tan\u00e1cs a k\u00f6zelj\u00f6v\u0151ben megvizsg\u00e1lja a jelz\u00e1loglev\u00e9l-v\u00e1s\u00e1rl\u00e1si program \u00fajraind\u00edt\u00e1s\u00e1nak lehet\u0151s\u00e9geit. A jelz\u00e1logk\u00f6tv\u00e9ny-piac likvidit\u00e1s\u00e1nak n\u00f6vel\u00e9se, a hozamok cs\u00f6kken\u00e9se olcs\u00f3bb, hossz\u00fa futamidej\u0171, fix kamatoz\u00e1s\u00fa forr\u00e1shoz juttatja a bankrendszert. Az MNB elv\u00e1rja, hogy ezen forr\u00e1sk\u00f6lts\u00e9g-cs\u00f6kken\u00e9st a bankok a lak\u00e1shitelfelvev\u0151 h\u00e1ztart\u00e1sok \u00e1ltal fizetend\u0151 kamatokban is \u00e9rv\u00e9nyes\u00edts\u00e9k.\nEzzel p\u00e1rhuzamosan az MNB a Jelz\u00e1loghitel-finansz\u00edroz\u00e1s megfelel\u00e9si mutat\u00f3 kor\u00e1bban tervezett szigor\u00edt\u00e1s\u00e1t\u00f3l 2020-ban eltekint, \u00e9s egy\u00fattal enged\u00e9lyezi a bankok \u00e1ltal tulajdonolt jelz\u00e1loglevelek mutat\u00f3ba val\u00f3 teljes besz\u00e1m\u00edt\u00e1s\u00e1t.\nAz MNB javasolja a Korm\u00e1ny sz\u00e1m\u00e1ra, hogy a rendk\u00edv\u00fcli helyzetre tekintettel a t\u00e1mogatott h\u00e1ztart\u00e1si hitelek eset\u00e9ben is gondolja \u00e1t, milyen m\u00f3don biztos\u00edthat\u00f3 azok t\u00e9nyleges \u00e9rv\u00e9nyes\u00edthet\u0151s\u00e9ge. Indokolt a Csal\u00e1di Otthonteremt\u00e9si Kedvezm\u00e9ny \u00e9s a babav\u00e1r\u00f3 hitelek eset\u00e9ben a gyermekv\u00e1llal\u00e1sra rendelkez\u00e9sre \u00e1ll\u00f3 hat\u00e1rid\u0151k kitol\u00e1sa.\nForr\u00e1s: MNB\n\n"}]