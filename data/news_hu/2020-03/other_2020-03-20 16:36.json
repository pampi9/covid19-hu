[{"date": "2020-03-20 16:36", "url": "https://koronavirus.gov.hu/cikkek/kibervedelmi-intezet-uj-fenyegetesek-jelentek-meg-kiberterben", "h1": "Kiberv\u00e9delmi int\u00e9zet: \u00faj fenyeget\u00e9sek jelentek meg a kibert\u00e9rben", "body": "\nA Nemzetbiztons\u00e1gi Szakszolg\u00e1lat Nemzeti Kiberv\u00e9delmi Int\u00e9zet nemzetk\u00f6zi partnereivel egy\u00fcttm\u0171k\u00f6dve folyamatosan figyelemmel k\u00eds\u00e9ri a glob\u00e1lis kibert\u00e9rben zajl\u00f3, \u00faj koronav\u00edrussal \u00f6sszef\u00fcgg\u0151 online t\u00e1mad\u00e1sokat \u00e9s fenyeget\u00e9si trendeket.\n\nA Nemzeti Kiberv\u00e9delmi Int\u00e9zet p\u00e9nteken az MTI-hez eljuttatott k\u00f6zlem\u00e9ny\u00e9ben azt \u00edrta: a megel\u0151z\u0151 int\u00e9zked\u00e9sek kiemelten fontosak.\nMint kifejtett\u00e9k: febru\u00e1r \u00f3ta folyamatos az \u00e1lh\u00edreket (fake news) \u00e9s k\u00e1ros programokat terjeszt\u0151 adathal\u00e1sz (phishing) kamp\u00e1nyok jelenl\u00e9te. Ezek sok esetben nemzetk\u00f6zi szervezetek (p\u00e9ld\u00e1ul a WHO, egy-egy orsz\u00e1g eg\u00e9szs\u00e9g\u00fcgyi miniszt\u00e9riuma) nev\u00e9ben \u00edr\u00f3dott levelek, amik \u00e9rz\u00e9keny szem\u00e9lyes adatok megszerz\u00e9s\u00e9re k\u00e9sz\u00edtett k\u00e1ros programokat terjesztenek. Ugyanakkor a csal\u00f3k - a p\u00e1nikhelyzetet, \u00e9s az emberek k\u00edv\u00e1ncsis\u00e1g\u00e1t kihaszn\u00e1lva - m\u00e1r c\u00e9lzott adathal\u00e1sz m\u00f3dszerekkel is igyekeznek r\u00e1venni az \u00e1ldozatot p\u00e9nz\u00e1tutal\u00e1sok ind\u00edt\u00e1s\u00e1ra, szenzit\u00edv - p\u00e9ld\u00e1ul banki - adatok megad\u00e1s\u00e1ra.\nEnnek kapcs\u00e1n kiemelt\u00e9k: a nemzetk\u00f6zi \u00e9s a hazai k\u00f6zeg\u00e9szs\u00e9g\u00fcgyi, j\u00e1rv\u00e1ny\u00fcgyi int\u00e9zm\u00e9nyek, korm\u00e1nyzati szervek nem k\u00fcldenek a fentiekhez hasonl\u00f3 inform\u00e1ci\u00f3kat e-mailen kereszt\u00fcl, nem k\u00e9rnek be \u00e9rz\u00e9keny adatokat, \u00e9s nem k\u00e9rik bejelentkez\u00e9si azonos\u00edt\u00f3k meger\u0151s\u00edt\u00e9s\u00e9t, megv\u00e1ltoztat\u00e1s\u00e1t.\nA kiberv\u00e9delmi int\u00e9zet azt javasolja, fokozott \u00f3vatoss\u00e1ggal j\u00e1rjanak el b\u00e1rmilyen \u00faj koronav\u00edrus (Covid-19) t\u00e9m\u00e1j\u00fa ismeretlen eredet\u0171 e-mail, k\u00f6z\u00f6ss\u00e9gi port\u00e1lr\u00f3l \u00e9rkez\u0151 megkeres\u00e9s eset\u00e9n; egy val\u00f3dinak t\u0171n\u0151 megkeres\u00e9s, t\u00e1j\u00e9koztat\u00f3 eset\u00e9n is t\u00e1j\u00e9koz\u00f3djanak az adott szervezet, int\u00e9zm\u00e9ny weboldal\u00e1n, vagy vegy\u00e9k fel a kapcsolatot k\u00f6zvetlen\u00fcl a felad\u00f3val; ne kattintsanak az \u00faj koronav\u00edrus t\u00e9m\u00e1j\u00fa e-mailekben szerepl\u0151 hivatkoz\u00e1sokra, abban az esetben sem, ha \u00fagy t\u0171nik, mintha munkat\u00e1rsakt\u00f3l \u00e9rkeztek volna; ne t\u00f6ltsenek le, \u00e9s ne nyissanak meg mell\u00e9kletben szerepl\u0151 - legt\u00f6bbsz\u00f6r Microsoft Word, PDF, EXE, illetve MP4 kiterjeszt\u00e9s\u0171 - f\u00e1jlokat.\nKiemelt\u00e9k tov\u00e1bb\u00e1, hogy vigy\u00e1zzanak az egyre gyakoribb p\u00e9nzgy\u0171jt\u0151 kezdem\u00e9nyez\u00e9sekkel: ha adom\u00e1nyozni szeretn\u00e9nek, el\u0151tte mindig ellen\u0151rizz\u00e9k le az adott szervezetet; kezelj\u00e9k fenntart\u00e1ssal a k\u00f6z\u00f6ss\u00e9gi m\u00e9dia oldalakon terjed\u0151 adom\u00e1nygy\u0171jt\u00e9seket; csak hiteles \u00e9s megb\u00edzhat\u00f3 forr\u00e1sb\u00f3l t\u00e1j\u00e9koz\u00f3djanak, \u00e9s ne d\u0151ljenek be az \u00fan. l\u00e1nclevelek (hoax) \u00fatj\u00e1n terjed\u0151 hamis h\u00edreknek.\nKit\u00e9rtek arra is, hogy nagy sz\u00e1mban jelennek meg olyan alkalmaz\u00e1sok, amelyek l\u00e1tsz\u00f3lag az \u00faj koronav\u00edrussal kapcsolatos fontos inform\u00e1ci\u00f3k k\u00f6zl\u00e9s\u00e9vel kecsegtetnek, azonban val\u00f3j\u00e1ban k\u00e1ros tartalm\u00faak. Ilyen applik\u00e1ci\u00f3 - t\u00f6bbek k\u00f6z\u00f6tt a leggyakrabban el\u0151fordul\u00f3 - androidos \"COVID 19 Tracker\", amely igaz\u00e1b\u00f3l a CovidLock elnevez\u00e9s\u0171 zsarol\u00f3v\u00edrust telep\u00edti a gyan\u00fatlan felhaszn\u00e1l\u00f3 eszk\u00f6z\u00e9re. Ennek kapcs\u00e1n azt javasolj\u00e1k, ne telep\u00edtsenek ilyen t\u00e9m\u00e1j\u00fa alkalmaz\u00e1sokat; ne t\u00f6ltsenek le megb\u00edzhatatlan, ellen\u0151rizetlen forr\u00e1sb\u00f3l sz\u00e1rmaz\u00f3, a v\u00edrus terjed\u00e9s\u00e9t mutat\u00f3 online t\u00e9rk\u00e9pet. Ha hiteles \u00e9s megb\u00edzhat\u00f3 inform\u00e1ci\u00f3kat szeretn\u00e9nek kapni a v\u00edrus terjed\u00e9s\u00e9r\u0151l, els\u0151sorban a koronavirus.gov.hu oldalon kereszt\u00fcl el\u00e9rhet\u0151 online t\u00e9rk\u00e9pet haszn\u00e1lj\u00e1k - hangs\u00falyozt\u00e1k.\nFelh\u00edvt\u00e1k a figyelmet arra is, hogy a t\u00e1vmunka jelen helyzetben sok munk\u00e1ltat\u00f3 sz\u00e1m\u00e1ra biztos\u00edthat megold\u00e1st az \u00fczletfolytonoss\u00e1g fenntart\u00e1sa \u00e9rdek\u00e9ben, azonban a kiberbiztons\u00e1gi szempontokr\u00f3l, a biztons\u00e1gtudatos magatart\u00e1sr\u00f3l az ilyen munkav\u00e9gz\u00e9s sor\u00e1n sem szabad megfeledkezi. A szervezet t\u00e1voli munkav\u00e9gz\u00e9sre t\u00f6rt\u00e9n\u0151 \u00e1talak\u00edt\u00e1sa ugyanis s\u00e9r\u00fcl\u00e9kenny\u00e9 teheti a munkahelyi infrastrukt\u00far\u00e1t, ez\u00e9rt kiemelten fontos a megszokott biztons\u00e1gi alapelvek megtart\u00e1sa az otthonr\u00f3l v\u00e9gzett munka bevezet\u00e9se ut\u00e1n is.\n\nMTI 2020. m\u00e1rcius 20.\n\n"}]