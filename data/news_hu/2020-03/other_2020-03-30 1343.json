[{"date": "2020-03-30 13:43", "url": "https://koronavirus.gov.hu/cikkek/senkit-nem-hagyunk-magara", "h1": "Senkit nem hagyunk mag\u00e1ra", "body": "\nSenkit nem hagyunk mag\u00e1ra, a Magyarorsz\u00e1gon \u00e9l\u0151ket megv\u00e9dj\u00fck, a k\u00fclf\u00f6ld\u00f6n rekedt magyarokat hazahozzuk, a gazdas\u00e1got pedig \u00fajraind\u00edtjuk - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az Orsz\u00e1ggy\u0171l\u00e9s h\u00e9tf\u0151i \u00fcl\u00e9s\u00e9n, napirend el\u0151tti felsz\u00f3lal\u00e1s\u00e1ban.\n\n\nA t\u00e1rcavezet\u0151 hangs\u00falyozta: a vil\u00e1g legnagyobb \u00e9s leger\u0151sebb gazdas\u00e1gokkal rendelkez\u0151 orsz\u00e1gai is elk\u00e9peszt\u0151 kih\u00edv\u00e1sokkal n\u00e9znek szembe a koronav\u00edrus-j\u00e1rv\u00e1ny miatt. Hossz\u00fa \u00e9s neh\u00e9z v\u00e9dekez\u00e9sre kell berendezkedni t\u00f6bb ter\u00fcleten is, meg kell v\u00e9deni a magyar emberek eg\u00e9szs\u00e9g\u00e9t \u00e9s \u00e9let\u00e9t, haza kell hozni k\u00fclf\u00f6ldr\u0151l az ebben a vesz\u00e9lyes helyzetben ott rekedt magyarokat \u00e9s \u00fajra kell ind\u00edtani a magyar gazdas\u00e1got - sorolta.\nK\u00f6z\u00f6lte: az eg\u00e9szs\u00e9g\u00fcgyi v\u00e9dekez\u00e9s sikere nagy m\u00e9rt\u00e9kben m\u00falik azon, hogy elegend\u0151 eszk\u00f6zzel rendelkez\u00fcnk-e. \"Ez nemcsak sz\u00e1munka k\u00e9rd\u00e9s,\" hanem minden orsz\u00e1gnak, \u00e9s \"a vil\u00e1g valamennyi orsz\u00e1ga ma K\u00edna ajtaj\u00e1n kopogtat, illetve d\u00f6r\u00f6mb\u00f6l\" - fogalmazott.\nSzijj\u00e1rt\u00f3 P\u00e9ter kiemelte: Magyarorsz\u00e1g id\u0151ben l\u00e9pett, megk\u00f6t\u00f6tte a sz\u00fcks\u00e9ges szerz\u0151d\u00e9seket \u00e9s a sz\u00e1ll\u00edt\u00e1sok megindultak, hogy a sikeres eg\u00e9szs\u00e9g\u00fcgyi v\u00e9dekez\u00e9shez elegend\u0151 eszk\u00f6z legyen. Az elm\u00falt h\u00e9ten 7 rep\u00fcl\u0151g\u00e9p \u00e9rkezett Magyarorsz\u00e1gra ilyen eszk\u00f6z\u00f6kkel, \u00e9s ezen a h\u00e9ten 20 rep\u00fcl\u0151g\u00e9pet v\u00e1rnak t\u00f6bb sz\u00e1z tonna sz\u00e1ll\u00edtm\u00e1nnyal - mondta.\nKifejtette: Magyarorsz\u00e1gra \u00e9rkezik t\u00f6bb mint t\u00edzmilli\u00f3 maszk, t\u00f6bb mint 2,5 milli\u00f3 gyorsteszt, sz\u00e1zezer v\u00e9d\u0151ruha \u00e9s arcv\u00e9d\u0151, 300 ezer p\u00e1r keszty\u0171, valamint k\u00e9tezern\u00e9l is t\u00f6bb l\u00e9legeztet\u0151g\u00e9p. Mindez annak \u00e9rdek\u00e9ben t\u00f6rt\u00e9nik, hogy a megfelel\u0151 v\u00e9dekez\u00e9si munk\u00e1kat el tudj\u00e1k l\u00e1tni \u00e9s az eg\u00e9szs\u00e9g\u00fcgyi dolgoz\u00f3knak biztos\u00edts\u00e1k a v\u00e9d\u0151felszerel\u00e9seket az eredm\u00e9nyes \u00e9s biztons\u00e1gos munk\u00e1hoz - mutatott r\u00e1.\nArr\u00f3l is besz\u00e9lt, hogy \"a modern kor legnagyobb magyar repatri\u00e1l\u00e1si akci\u00f3ja zajlik\", a l\u00e9gi k\u00f6zleked\u00e9sben \u00e9letbe l\u00e9ptetett rendk\u00edv\u00fcl szigor\u00fa korl\u00e1toz\u00e1sok miatt t\u00f6bb ezer magyar rekedt k\u00fclf\u00f6ld\u00f6n. Eddig 5583 magyar \u00e1llampolg\u00e1rnak seg\u00edtettek hazat\u00e9rni a vil\u00e1g k\u00fcl\u00f6nb\u00f6z\u0151 pontjair\u00f3l, \u00e9s tov\u00e1bbi 2026 magyar \u00e1llampolg\u00e1r hazahozatal\u00e1n dolgoznak - k\u00f6z\u00f6lte.\nA k\u00fcl\u00fcgyminiszter elmondta: az Egyes\u00fclt \u00c1llamokban \u00e9s Kanad\u00e1ban 477 magyar rekedt, kedden k\u00e9t rep\u00fcl\u0151g\u00e9pet k\u00fcldenek \u00e9rt\u00fck. Latin-Amerik\u00e1ban \u00e9s a karibi t\u00e9rs\u00e9gben 243 magyar v\u00e1r a hazat\u00e9r\u00e9sre, az \u0151 \u00fcgy\u00fck\u00f6n is dolgoznak, \u00e9s mivel az EU koordin\u00e1ci\u00f3ja elk\u00e9sett, most a k\u00f6z\u00e9p-eur\u00f3pai orsz\u00e1gokkal m\u0171k\u00f6dnek egy\u00fctt - magyar\u00e1zta.\nKit\u00e9rt r\u00e1: Indi\u00e1b\u00f3l Lengyelorsz\u00e1ggal k\u00f6z\u00f6sen oldj\u00e1k meg a magyarok hazahozatal\u00e1t, \u00e9s Kazahszt\u00e1nb\u00f3l is t\u00f6bb mint 200 magyart hoznak haza, \u0151k az energetikai szektorban dolgoznak ott. A c\u00e9l, hogy minden \u00f6nhib\u00e1j\u00e1n k\u00edv\u00fcl k\u00fclf\u00f6ld\u00f6n rekedt magyart hazaseg\u00edtsenek - hangs\u00falyozta.\nSzijj\u00e1rt\u00f3 P\u00e9ter arr\u00f3l is besz\u00e9lt, hogy a gazdas\u00e1g \u00fajraind\u00edt\u00e1sa \u00e9rdek\u00e9ben meg kell v\u00e9deni azt a poz\u00edci\u00f3t, hogy Magyarorsz\u00e1g a legvonz\u00f3bb beruh\u00e1z\u00e1si c\u00e9lpont K\u00f6z\u00e9p-Eur\u00f3p\u00e1ban, tov\u00e1bb\u00e1 meg kell v\u00e9deni a magyar v\u00e1llalatoknak azt a poz\u00edci\u00f3j\u00e1t is, amelyet az elm\u00falt \u00e9vekben \u00e9p\u00edtettek ki azzal, hogy az eg\u00e9sz vil\u00e1gon versenyk\u00e9pes term\u00e9keket \u00e9s szolg\u00e1ltat\u00e1sokat \u00e1ll\u00edtanak el\u0151. Ez\u00e9rt az EU el\u0151\u00edr\u00e1sainak megenged\u0151bb\u00e9 v\u00e1l\u00e1s\u00e1val az export\u00e9rt\u00e9kl\u00e1ncokban \u00e9s a nagyv\u00e1llalatoknak besz\u00e1ll\u00edt\u00f3 magyar c\u00e9geknek \u00faj t\u00e1mogat\u00e1si \u00e9s hitellehet\u0151s\u00e9geket l\u00e9ptetnek \u00e9letbe a k\u00f6zelj\u00f6v\u0151ben - mondta.\n\u00a0\n\u00a0\nForr\u00e1s:MTI\n\n"}]