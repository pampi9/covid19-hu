[{"date": "2020-03-18 14:59", "url": "https://koronavirus.gov.hu/cikkek/kardiologusok-kronikus-betegek-ne-menjenek-rutinvizsgalatra-receptert", "h1": "Kardiol\u00f3gusok: a kr\u00f3nikus betegek ne menjenek rutinvizsg\u00e1latra, recept\u00e9rt!", "body": "\nA Magyar Kardiol\u00f3gusok T\u00e1rsas\u00e1ga azt k\u00e9ri a kr\u00f3nikus sz\u00edv- \u00e9s \u00e9rrendszeri megbeteged\u00e9sben szenved\u0151kt\u0151l, hogy a koronav\u00edrus-j\u00e1rv\u00e1ny miatt a rutin kontrollvizsg\u00e1latok, recept\u00edr\u00e1s miatt ne keress\u00e9k fel a k\u00f3rh\u00e1zat, rendel\u0151int\u00e9zetet.\n\nA t\u00e1rsas\u00e1g szerd\u00e1n k\u00f6zlem\u00e9ny\u00e9ben azt \u00edrta, az eddigi adatok alapj\u00e1n egy\u00e9rtelm\u0171, hogy a v\u00edrusfert\u0151z\u00e9s els\u0151sorban az id\u0151s \u00e9s az id\u00fclt megbeteged\u00e9sben szenved\u0151k eset\u00e9ben okoz s\u00falyos, ak\u00e1r v\u00e9gzetes kimenetel\u0171 sz\u00f6v\u0151dm\u00e9nyeket. K\u00f6z\u00e9j\u00fck tartoznak a magas v\u00e9rnyom\u00e1sban, cukorbetegs\u00e9gben \u00e9s k\u00fcl\u00f6nb\u00f6z\u0151 sz\u00edvbetegs\u00e9gben - p\u00e9ld\u00e1ul koszor\u00fa\u00e9r-betegs\u00e9gben, sz\u00edvel\u00e9gtelens\u00e9gben, sz\u00edvbillenty\u0171-hib\u00e1ban, ritmuszavarokban - szenved\u0151k.\nMindebb\u0151l k\u00f6vetkezik, hogy a v\u00e9dekez\u00e9s sz\u00e1mukra kiemelten fontos, teh\u00e1t az ismert higi\u00e9n\u00e9s szab\u00e1lyok mellett saj\u00e1t maguk min\u00e9l hermetikusabb elk\u00fcl\u00f6n\u00edt\u00e9se minden t\u00falz\u00e1s n\u00e9lk\u00fcl ak\u00e1r az \u00e9let\u00fcket mentheti meg - sz\u00f6gezt\u00e9k le.\nA kardiol\u00f3gusok t\u00e1rsas\u00e1ga k\u00f6zlem\u00e9ny\u00e9ben felid\u00e9zte: az eg\u00e9szs\u00e9g\u00fcgyi ell\u00e1t\u00f3k s\u00fcrg\u0151ss\u00e9gi betegell\u00e1t\u00e1st v\u00e9geznek, vagyis elhalasztanak minden fekv\u0151- \u00e9s j\u00e1r\u00f3beteg-ell\u00e1t\u00e1st, ha az azonnali ell\u00e1t\u00e1s elmarad\u00e1sa nem j\u00e1r a beteg \u00e9let\u00e9nek vesz\u00e9lyeztet\u00e9s\u00e9vel vagy maradand\u00f3 eg\u00e9szs\u00e9gk\u00e1rosod\u00e1s kock\u00e1zat\u00e1val.\nEz\u00e9rt arra k\u00e9rik a sz\u00edvbetegeket, hogy ha nincsen \u00faj panaszuk, akkor a rutinszer\u0171 kontrollvizsg\u00e1latok, javaslat \u00e9s recept\u00edr\u00e1s c\u00e9lj\u00e1b\u00f3l ne keress\u00e9k fel a k\u00f3rh\u00e1zat vagy rendel\u0151int\u00e9zetet. A gy\u00f3gyszereik kiv\u00e1lt\u00e1s\u00e1ra pedig lehet\u0151leg fiatalabb \u00e9s eg\u00e9szs\u00e9ges rokonaikat k\u00e9rj\u00e9k meg, erre most a k\u00fcl\u00f6nleges helyzetben lehet\u0151s\u00e9g van.\nA kardiol\u00f3gusok t\u00e1rsas\u00e1ga azt k\u00e9ri, a betegek eg\u00e9szs\u00e9gi \u00e1llapotukkal kapcsolatban sz\u00fcks\u00e9g eset\u00e9n csal\u00e1dorvosukkal, lehet\u0151s\u00e9g szerint telefonon konzult\u00e1ljanak.\u00a0\u00a0\u00a0\u00a0 Tudatt\u00e1k azt is, hogy a s\u00fcrg\u0151s esetek ell\u00e1t\u00e1s\u00e1ban ugyanakkor nincs v\u00e1ltoz\u00e1s, teh\u00e1t heveny rosszull\u00e9t, p\u00e9ld\u00e1ul nem sz\u0171n\u0151 mellkasi f\u00e1jdalom, neh\u00e9zl\u00e9gz\u00e9s, tudatzavar, eszm\u00e9letveszt\u00e9s, v\u00e9rnyom\u00e1skiugr\u00e1s eset\u00e9n a betegek halad\u00e9ktalanul h\u00edvj\u00e1k az Orsz\u00e1gos Ment\u0151szolg\u00e1latot.\nA k\u00f6zlem\u00e9nyben kit\u00e9rnek arra, hogy egym\u00e1snak ellentmond\u00f3 inform\u00e1ci\u00f3k jelentek meg - els\u0151sorban a k\u00f6z\u00f6ss\u00e9gi m\u00e9di\u00e1ban - egyes sz\u00edvbetegs\u00e9gben \u00e9s magasv\u00e9rnyom\u00e1s-betegs\u00e9gben sz\u00e9les k\u00f6rben haszn\u00e1lt gy\u00f3gyszerek, \u00edgy az ACE-g\u00e1tl\u00f3k, illetve az ARB-k szed\u00e9s\u00e9nek az \u00faj\u00a0 koronav\u00edrus-megbeteged\u00e9ssel val\u00f3 esetleges \u00f6sszef\u00fcgg\u00e9s\u00e9r\u0151l.\n\"Jelenleg egy\u00e9rtelm\u0171 \u00e9s tudom\u00e1nyosan megfelel\u0151en megalapozott adatok ezeket a feltev\u00e9seket nem t\u00e1masztj\u00e1k al\u00e1, \u00edgy t\u00f6bb hazai \u00e9s nemzetk\u00f6zi szervezettel \u00f6sszhangban azt k\u00e9rj\u00fck, hogy a betegek folytass\u00e1k a kezel\u00e9st a sz\u00e1mukra el\u0151\u00edrt gy\u00f3gyszerekkel\" - \u00edrta a Magyar Kardiol\u00f3gusok T\u00e1rsas\u00e1ga.\u00a0\nForr\u00e1s: MTI\n\n"}]