[{"date": "2020-03-28 10:25", "url": "https://koronavirus.gov.hu/cikkek/szijjarto-hosszu-tavra-kell-berendezkedni-jarvany-elleni-vedekezesben", "h1": "Szijj\u00e1rt\u00f3: hossz\u00fa t\u00e1vra kell berendezkedni a j\u00e1rv\u00e1ny elleni v\u00e9dekez\u00e9sben", "body": "\nA koronav\u00edrus elleni v\u00e9dekez\u00e9sben hossz\u00fa t\u00e1vra kell berendezkedni, ez m\u00e1r beigazol\u00f3dott, \u00e9s a hossz\u00fa t\u00e1v\u00fa v\u00e9dekez\u00e9st t\u00f6bb ter\u00fcleten kell v\u00e9grehajtani - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szombaton az MTI-vel.\n\nSzijj\u00e1rt\u00f3 P\u00e9ter hangs\u00falyozta: a legfontosabb az emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delme, \u00e9s itt d\u00f6nt\u0151 az, hogy Magyarorsz\u00e1g rendelkezzen el\u00e9gs\u00e9ges sz\u00e1m\u00fa, a v\u00e9dekez\u00e9shez sz\u00fcks\u00e9ges eszk\u00f6zzel.\n\nJ\u00f3 h\u00edrnek nevezte, hogy szombaton Budapestre \u00e9rkezik egy sz\u00e1ll\u00edtm\u00e1ny, amely K\u00edn\u00e1b\u00f3l 27 tonn\u00e1nyi v\u00e9d\u0151felszerel\u00e9st hoz Magyarorsz\u00e1gra. Vas\u00e1rnap pedig tov\u00e1bbi k\u00e9t rep\u00fcl\u0151g\u00e9p 3 milli\u00f3 270 ezer maszkot hoz Budapestre, hogy mindazok, akik az eg\u00e9szs\u00e9g\u00fcgyi v\u00e9dekez\u00e9sben r\u00e9szt vesznek, a kell\u0151 v\u00e9d\u0151felszerel\u00e9ssel legyenek ell\u00e1tva - emelte ki. A miniszter hozz\u00e1tette: gondolni kell a vil\u00e1gj\u00e1rv\u00e1ny ut\u00e1ni id\u0151szakra, a magyar gazdas\u00e1g \u00fajraind\u00edt\u00e1s\u00e1ra, \u00e9s a munkahelyek megv\u00e9d\u00e9s\u00e9re is.\n\nAzt mondta: Magyarorsz\u00e1g kihaszn\u00e1lja azt a lehet\u0151s\u00e9get, hogy az Eur\u00f3pai Bizotts\u00e1g sz\u00e1mos felesleges szab\u00e1lyt elt\u00f6r\u00f6l, sz\u00e1mos esetben k\u00f6nny\u00edt\u00e9seket, egyszer\u0171bb szab\u00e1lyokat hat\u00e1roz meg. Ennek jegy\u00e9ben a korm\u00e1ny olyan int\u00e9zked\u00e9sekr\u0151l d\u00f6nt, amelyek fenntartj\u00e1k azt a helyzetet, hogy Magyarorsz\u00e1g a legn\u00e9pszer\u0171bb, a legvonz\u00f3bb beruh\u00e1z\u00e1si c\u00e9lpont legyen a k\u00f6z\u00e9p-eur\u00f3pai t\u00e9rs\u00e9gben.\n\nSzijj\u00e1rt\u00f3 P\u00e9ter kiemelte: a nagyv\u00e1llalatok bizalma \u00e9s \u00fajabb beruh\u00e1z\u00e1sai sz\u00fcks\u00e9gesek ahhoz, hogy a magyar kis- \u00e9s k\u00f6zepes v\u00e1llalkoz\u00e1sok is hossz\u00fa t\u00e1von n\u00f6veked\u00e9si p\u00e1ly\u00e1ra sz\u00e1m\u00edthassanak. Ezt azzal indokolta, hogy a nagyv\u00e1llalatok magyarorsz\u00e1gi megjelen\u00e9se \u00e9s m\u0171k\u00f6d\u00e9se komoly keresletet jelent a kis- \u00e9s k\u00f6zepes v\u00e1llalkoz\u00e1sok sz\u00e1m\u00e1ra. K\u00f6z\u00f6lte: szinte minden magyar kis- \u00e9s k\u00f6zepes v\u00e1llalkoz\u00e1s m\u00e1r a nagy nemzetk\u00f6zi v\u00e1llalatok besz\u00e1ll\u00edt\u00f3i l\u00e1nc\u00e1ba tartozik, \u00e9s ezeknek a l\u00e1ncoknak a j\u00f6v\u0151je f\u00fcgg att\u00f3l, hogy mennyi beruh\u00e1z\u00e1s \u00e9rkezik a j\u00f6v\u0151ben Magyarorsz\u00e1gra.\nA korm\u00e1ny azon lesz, hogy a Magyarorsz\u00e1gra \u00e9rkez\u0151 beruh\u00e1z\u00e1sok dinamik\u00e1j\u00e1t fenntartsa - hangs\u00falyozta Szijj\u00e1rt\u00f3 P\u00e9ter.\n\n\u00a0\nForr\u00e1s: MTI\n\n"}]