[{"date": "2020-03-25 09:55", "url": "https://koronavirus.gov.hu/cikkek/csaladok-biztonsagerzetenek-fenntartasara-torekszik-kormany", "h1": "A csal\u00e1dok biztons\u00e1g\u00e9rzet\u00e9nek fenntart\u00e1s\u00e1ra is t\u00f6rekszik a korm\u00e1ny", "body": "\nA csal\u00e1dok biztons\u00e1g\u00e9rzet\u00e9nek fenntart\u00e1s\u00e1ra is t\u00f6rekszik a korm\u00e1ny a csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1r k\u00f6zl\u00e9se szerint.\n\n\nA koronav\u00edrus-j\u00e1rv\u00e1ny idej\u00e9n cs\u00f6kkent a csal\u00e1dok biztons\u00e1g\u00e9rzete, s ezt a biztons\u00e1g\u00e9rzetet szeretn\u00e9 a korm\u00e1ny - a lehet\u0151s\u00e9gekhez m\u00e9rten - fenntartani - mondta Nov\u00e1k Katalin szerda reggel az M1 aktu\u00e1lis csatorn\u00e1n.\nAz \u00e1llamtitk\u00e1r elmondta, erre szolg\u00e1l p\u00e9ld\u00e1ul, hogy a vesz\u00e9lyhelyzetben automatikusan meghosszabbodik a gyermek gondoz\u00e1s\u00e1ra, nevel\u00e9s\u00e9re ny\u00fajtott eg\u00e9szs\u00e9gbiztos\u00edt\u00e1si \u00e9s csal\u00e1dt\u00e1mogat\u00e1si ell\u00e1t\u00e1sokra val\u00f3 jogosults\u00e1g.\nAz int\u00e9zked\u00e9s k\u00f6zvetlen\u00fcl 15 ezer csal\u00e1d \u00e9let\u00e9t k\u00f6nny\u00edti meg - tette hozz\u00e1.\nA hitelmorat\u00f3riumra kit\u00e9rve Nov\u00e1k Katalin megjegyezte, ez sok olyan csal\u00e1dot, illetve fiatal h\u00e1zasp\u00e1rt \u00e9rint, akik felvett\u00e9k p\u00e9ld\u00e1ul a babav\u00e1r\u00f3 t\u00e1mogat\u00e1st. Ut\u00f3bbiak mintegy 60 ezren vannak, \u00e9s most nekik akkor sem kell t\u00f6rleszteni\u00fck, ha az els\u0151 gyermek\u00fck m\u00e9g nem sz\u00fcletett meg.\nHasonl\u00f3 a helyzet a csok-hoz kapcsol\u00f3d\u00f3 hitelek eset\u00e9ben vagy a di\u00e1khiteln\u00e9l, ami mintegy 200 ezer embert \u00e9rint - f\u0171zte hozz\u00e1.\nFontosnak nevezte, hogy a k\u00f6nny\u00edt\u00e9sek kapcs\u00e1n min\u00e9l kisebb b\u00fcrokr\u00e1cia legyen, ez\u00e9rt nem kell semmit ig\u00e9nyelni. Ugyanakkor, ha valaki tov\u00e1bbra is szeretn\u00e9 t\u00f6rleszteni a hitel\u00e9t, akkor csak ezt kell jelezni a bank fel\u00e9 - ismertette.\u00a0\u00a0\nAz \u00e1llamtitk\u00e1r a m\u0171sorban elmondta azt is, hogy a K\u00f6zponti Statisztikai Hivatal janu\u00e1ri adatai szerint a sz\u00fclet\u00e9sek \u00e9s a h\u00e1zass\u00e1gk\u00f6t\u00e9sek sz\u00e1ma is l\u00e9nyegesen meghaladta az egy \u00e9vvel kor\u00e1bbit, a gyermekv\u00e1llal\u00e1si kedv is n\u0151tt 1,6-ra, amire m\u00e1r nagyon r\u00e9gen nem volt p\u00e9lda.\nForr\u00e1s: MTI\n\n"}]