[{"date": "2020-03-27 17:23", "url": "https://koronavirus.gov.hu/cikkek/tizezer-beres-csepp-az-egeszsegugyi-dolgozoknak-es-idosotthonok-lakoinak", "h1": "T\u00edzezer B\u00e9res Csepp az eg\u00e9szs\u00e9g\u00fcgyi dolgoz\u00f3knak \u00e9s id\u0151sotthonok lak\u00f3inak", "body": "\nA\u00a0B\u00e9res\u00a0Gy\u00f3gyszergy\u00e1r Zrt. t\u00edzezer \u00fcvegnyi\u00a0B\u00e9res\u00a0Cseppet aj\u00e1nlott fel a Nemzeti Humanit\u00e1rius Koordin\u00e1ci\u00f3s Tan\u00e1csnak, amely hat karitat\u00edv tagszervezeten kereszt\u00fcl juttatja el azokat az eg\u00e9szs\u00e9g\u00fcgyben dolgoz\u00f3knak \u00e9s az id\u0151sotthonok lak\u00f3inak.\n\nA t\u00edzezer \u00fcvegnyi\u00a0B\u00e9res\u00a0Cseppet P\u00e1kozdon, a Baptista Szeretetszolg\u00e1lat \u00faj logisztikai k\u00f6zpontj\u00e1ban adt\u00e1k \u00e1t p\u00e9nteken. H\u00e9tezer \u00fcveget az id\u0151sotthonokba, h\u00e1romezret a koronav\u00edrus-j\u00e1rv\u00e1ny idej\u00e9n az eg\u00e9szs\u00e9g\u00fcgy \"frontvonal\u00e1n\" dolgoz\u00f3knak juttat el hat szervezet, a Magyar M\u00e1ltai Szeretetszolg\u00e1lat, a Katolikus Karit\u00e1sz, az \u00d6kumenikus Seg\u00e9lyszervezet, a Baptista Szeretetszolg\u00e1lat, a Magyar Reform\u00e1tus Szeretetszolg\u00e1lat \u00e9s a Magyar V\u00f6r\u00f6skereszt - mondta az adom\u00e1ny \u00e1tv\u00e9telekor Solt\u00e9sz Mikl\u00f3s, a Minisztereln\u00f6ks\u00e9g\u00a0\u00e1llamtitk\u00e1ra, a Nemzeti Humanit\u00e1rius Koordin\u00e1ci\u00f3s Tan\u00e1cs eln\u00f6ke.\u00a0A kij\u00e1r\u00e1si korl\u00e1toz\u00e1s miatt egy ideig k\u00f6z\u00f6s adom\u00e1ny\u00e1tv\u00e9tel nem lesz, de a karitat\u00edv munk\u00e1t \u00e9s az egyeztet\u00e9seket folytatj\u00e1k. Solt\u00e9sz Mikl\u00f3s k\u00f6sz\u00f6net\u00e9t fejezte ki az eddigi adom\u00e1nyok\u00e9rt \u00e9s felaj\u00e1nl\u00e1sok\u00e9rt. Felh\u00edvta a figyelmet, hogy tov\u00e1bbra is szigor\u00fa rend szerint gy\u0171jtik az adom\u00e1nyokat, egy\u00e9ni t\u00e1mogat\u00e1sokat a nemzeti \u00f6sszefog\u00e1s 11711711-22222222 sz\u00e1mlasz\u00e1m\u00e1ra vagy a 1357-es adom\u00e1nyvonalra v\u00e1rnak, m\u00edg t\u00e1rgybeli adom\u00e1nyokat csak v\u00e1llalkoz\u00e1sokt\u00f3l \u00e9s k\u00f6z\u00f6ss\u00e9gekt\u0151l tudnak elfogadni a karitat\u00edv szervezetek.\nAz \u00e1llamtitk\u00e1r felolvasta\u00a0B\u00e9res\u00a0J\u00f3zsef, a\u00a0B\u00e9res\u00a0Gy\u00f3gyszergy\u00e1r eln\u00f6k\u00e9nek level\u00e9t, aki hangs\u00falyozta, hogy a betegs\u00e9ggel szemben a legeredm\u00e9nyesebb es leghat\u00e9konyabb m\u00f3dszer a v\u00e9dekez\u00e9s, ebben nagyon fontos szerepe van a szervezet ellen\u00e1ll\u00f3k\u00e9pess\u00e9ge er\u0151s\u00edt\u00e9s\u00e9nek, az immunrendszer \"karbantart\u00e1s\u00e1nak\". Ehhez ny\u00fajt hathat\u00f3s t\u00e1mogat\u00e1st a legink\u00e1bb vesz\u00e9lyeztetetteknek sz\u00e1nt adom\u00e1nyuk. B\u00e9res\u00a0J\u00f3zsef r\u00e1mutatott: a t\u00f6rt\u00e9nelem folyam\u00e1n a magyars\u00e1g sz\u00e1mos megpr\u00f3b\u00e1ltat\u00e1st volt k\u00e9pes ki\u00e1llni, \u00e9s bizonyos abban, hogy ma is k\u00e9pes az \u00fajfajta kih\u00edv\u00e1st lek\u00fczdeni. Ehhez egys\u00e9ges akarat, j\u00f3sz\u00e1nd\u00e9k, egym\u00e1sra odafigyel\u00e9s, fegyelmezetts\u00e9g, \u00f6sszefog\u00e1s \u00e9s egym\u00e1st er\u0151s\u00edt\u0151 szeretet kell.\nF\u00fcl\u00f6p Attila, az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra kiemelte, hogy a kor\u00e1bban senki \u00e1ltal nem tapasztalt \u00e9lethelyzetben az els\u0151dleges teher a rendv\u00e9delemre, az eg\u00e9szs\u00e9g\u00fcgyre \u00e9s a szoci\u00e1lis seg\u00edt\u0151 szakm\u00e1kban dolgoz\u00f3kra h\u00e1rul. Munk\u00e1jukat mindenki seg\u00edtheti t\u00f6bbi k\u00f6z\u00f6tt a korl\u00e1toz\u00e1sok betart\u00e1s\u00e1val. Az adom\u00e1nnyal kapcsolatban elmondta, hogy nemcsak fizikailag, hanem lelkileg is er\u0151t ad az eg\u00e9szs\u00e9g\u00fcgyben dolgoz\u00f3knak, m\u00edg a t\u00f6bb mint 53 ezer id\u0151snek, aki jelenleg bentlak\u00e1sos int\u00e9zm\u00e9nyben lakk, a\u00a0B\u00e9res\u00a0Csepp er\u0151s\u00edti immunrendszer\u00e9t \u00e9s n\u00f6veli biztons\u00e1g\u00e9rzet\u00e9t.\n\nMTI\n\n"}]