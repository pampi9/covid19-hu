[{"date": "2020-03-26 09:39", "url": "https://koronavirus.gov.hu/cikkek/mav-meghosszabbitotta-nemzetkozi-jegyek-dijmentes-visszateriteset", "h1": "A M\u00c1V meghosszabb\u00edtotta a nemzetk\u00f6zi jegyek d\u00edjmentes visszat\u00e9r\u00edt\u00e9s\u00e9t", "body": "\nA jelenlegi j\u00e1rv\u00e1ny\u00fcgyi helyzetre val\u00f3 tekintettel a M\u00c1V-Start kezel\u00e9si k\u00f6lts\u00e9g n\u00e9lk\u00fcl visszat\u00e9r\u00edti a n\u00e1la v\u00e1s\u00e1rolt, \u00e1prilis 11. helyett m\u00e1r az \u00e1prilis 30-ig, \u00e9rv\u00e9nyes nemzetk\u00f6zi menetjegyek nemzetk\u00f6zi jegyek \u00e1r\u00e1t is c\u00e9lorsz\u00e1gt\u00f3l f\u00fcggetlen\u00fcl, amennyiben az utas lemond az utaz\u00e1sr\u00f3l - k\u00f6z\u00f6lte a vas\u00fatt\u00e1rsas\u00e1g cs\u00fct\u00f6rt\u00f6k\u00f6n a honlapj\u00e1n.\n\n\nA nemzetk\u00f6zi jegyek jelenleg az el\u0151\u00edr\u00e1soknak megfelel\u0151en korl\u00e1toz\u00e1s n\u00e9lk\u00fcl megv\u00e1lthat\u00f3k azokra a vonatokra, amelyek k\u00f6zleked\u00e9s\u00e9ben nincs ismert korl\u00e1toz\u00e1s.\n\u00a0Ismertetik, hogy a jegyp\u00e9nzt\u00e1rban v\u00e1s\u00e1rolt nemzetk\u00f6zi jegyek eset\u00e9ben a nemzetk\u00f6zi p\u00e9nzt\u00e1rakn\u00e1l \u00e9s az \u00fcgyf\u00e9lszolg\u00e1latokon szem\u00e9lyesen ny\u00fajthatj\u00e1k be az utasok a visszat\u00e9r\u00edt\u00e9si k\u00e9relm\u00fcket, de elektronikus \u00faton is jelezhetik az eszrevetel@mav-start.hu c\u00edmen, ebben az esetben az eredeti menetjegyet postai \u00faton el kell juttatni az \u00fcgyf\u00e9lszolg\u00e1latra, a 1426. Budapest, Pf.: 56. c\u00edmre.\nHa a p\u00e9nzt\u00e1rban bankk\u00e1rty\u00e1val vagy k\u00e9szp\u00e9nzzel v\u00e1s\u00e1rolt nemzetk\u00f6zi menetjegy \u00e9rt\u00e9ke nem haladja meg az 50 ezer forintot, azonnali visszat\u00e9r\u00edt\u00e9s\u00e9t k\u00e9rheti az utas szem\u00e9lyesen a nemzetk\u00f6zi p\u00e9nzt\u00e1rakban vagy a szem\u00e9lyes \u00fcgyf\u00e9lszolg\u00e1latokon, bankk\u00e1rty\u00e1s v\u00e1s\u00e1rl\u00e1s eset\u00e9n a menetjegy \u00e9rt\u00e9k\u00e9t a p\u00e9nzt\u00e1rban visszautalj\u00e1k banksz\u00e1ml\u00e1ra.\nAz 50 ezer forintn\u00e1l nagyobb \u00e9rt\u00e9k\u0171 menetjegyek eset\u00e9ben a vas\u00fatt\u00e1rsas\u00e1g honlapj\u00e1r\u00f3l is let\u00f6lthet\u0151 visszat\u00e9r\u00edt\u00e9si ig\u00e9nybejelent\u0151 nyomtatv\u00e1nyt kell kit\u00f6lteni, a menetjegy \u00e9rt\u00e9k\u00e9t a megadott sz\u00e1mlasz\u00e1mra utalja vissza a vas\u00fatt\u00e1rsas\u00e1g.\n\u00a0\nForr\u00e1s: MTI\n\n"}]