[{"date": "2020-03-05 09:37", "url": "https://koronavirus.gov.hu/cikkek/orszagos-tisztifoorvos-jarvanyugyi-vizsgalat-indult-az-irani-diakoknal", "h1": "Orsz\u00e1gos tisztif\u0151orvos: j\u00e1rv\u00e1ny\u00fcgyi vizsg\u00e1lat indult az ir\u00e1ni di\u00e1kokn\u00e1l", "body": "\nA Magyarorsz\u00e1gon az \u00faj koronav\u00edrus-fert\u0151z\u00e9ssel diagnosztiz\u00e1lt k\u00e9t ir\u00e1ni di\u00e1kn\u00e1l is halad\u00e9ktalanul megindult a j\u00e1rv\u00e1ny\u00fcgyi vizsg\u00e1lat \u00e9s a kontaktuskutat\u00e1s - t\u00e1j\u00e9koztatta az orsz\u00e1gos tisztif\u0151orvos szerd\u00e1n az MTI-t. M\u00fcller Cec\u00edlia k\u00f6zlem\u00e9ny\u00e9ben tudatta, hogy a k\u00e9t \u00e9rintettet elk\u00fcl\u00f6n\u00edtett\u00e9k, a vel\u00fck k\u00f6z\u00f6s h\u00e1ztart\u00e1sban \u00e9l\u0151ket karant\u00e9nba helyezt\u00e9k a Szent L\u00e1szl\u00f3 K\u00f3rh\u00e1zban. A di\u00e1kok nagy val\u00f3sz\u00edn\u0171s\u00e9ggel Ir\u00e1nban fert\u0151z\u0151dtek meg.\n\nKik\u00e9rdez\u00e9s\u00fck folyamatban van. A gy\u0171jt\u00f6tt adatok alapj\u00e1n a Nemzeti N\u00e9peg\u00e9szs\u00e9g\u00fcgyi K\u00f6zpont szakmai ir\u00e1ny\u00edt\u00e1s\u00e1val a j\u00e1rv\u00e1ny\u00fcgyi hat\u00f3s\u00e1g n\u00e9peg\u00e9szs\u00e9g\u00fcgyi szakemberei \"felt\u00e9rk\u00e9pezik a szoros kontaktusban l\u00e9v\u0151\" embereket - fogalmazott, hozz\u00e1t\u00e9ve, hogy a kontaktuskutat\u00e1st mind a hallgat\u00f3k lak\u00f3k\u00f6rnyezet\u00e9ben, mind az \u00e1ltaluk l\u00e1togatott fels\u0151oktat\u00e1si int\u00e9zm\u00e9nyekben elv\u00e9gzik.\nZajlik a Csehorsz\u00e1gban diagnosztiz\u00e1lt amerikai di\u00e1kl\u00e1nyok megbeteged\u00e9s\u00e9vel kapcsolatos j\u00e1rv\u00e1ny\u00fcgyi vizsg\u00e1lat is. A friss inform\u00e1ci\u00f3kr\u00f3l \u00e9s int\u00e9zked\u00e9sekr\u0151l az operat\u00edv t\u00f6rzs cs\u00fct\u00f6rt\u00f6ki sajt\u00f3t\u00e1j\u00e9koztat\u00f3j\u00e1n adnak t\u00e1j\u00e9koztat\u00e1st - k\u00f6z\u00f6lte az orsz\u00e1gos tisztif\u0151orvos.\nOrb\u00e1n Viktor minisztereln\u00f6k szerda kora este a k\u00f6z\u00f6ss\u00e9gi oldal\u00e1n jelentette be, hogy megvan az els\u0151 k\u00e9t olyan beteg Magyarorsz\u00e1gon, akit koronav\u00edrus-fert\u0151z\u00e9s miatt kellett k\u00f3rh\u00e1zba vinni. Mindketten k\u00fclf\u00f6ldi, ir\u00e1ni di\u00e1kok.\n(MTI)\n\n"}]