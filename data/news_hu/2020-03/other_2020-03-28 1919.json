[{"date": "2020-03-28 19:19", "url": "https://koronavirus.gov.hu/cikkek/hetfotol-korhazparancsnokok-segitik-korhazak-mukodeset-es-az-egeszsegugyi-keszlet-vedelmet", "h1": "H\u00e9tf\u0151t\u0151l k\u00f3rh\u00e1zparancsnokok seg\u00edtik a k\u00f3rh\u00e1zak m\u0171k\u00f6d\u00e9s\u00e9t \u00e9s az eg\u00e9szs\u00e9g\u00fcgyi k\u00e9szlet v\u00e9delm\u00e9t", "body": "\nOrb\u00e1n Viktor minisztereln\u00f6k p\u00e9nteki bejelent\u00e9s\u00e9nek megfelel\u0151en h\u00e9tf\u0151t\u0151l minden k\u00f3rh\u00e1zban k\u00f3rh\u00e1zparancsnok seg\u00edti az int\u00e9zm\u00e9ny m\u0171k\u00f6d\u00e9s\u00e9t \u00e9s az eg\u00e9szs\u00e9g\u00fcgyi k\u00e9szletek v\u00e9delm\u00e9t - k\u00f6z\u00f6lte a Koronav\u00edrus Sajt\u00f3k\u00f6zpont.\n\nK\u00f6zlem\u00e9ny\u00fck szerint az err\u0151l sz\u00f3l\u00f3 korm\u00e1nyrendeletet kihirdett\u00e9k a Magyar K\u00f6zl\u00f6nyben. Az int\u00e9zked\u00e9s c\u00e9lja, hogy a k\u00f3rh\u00e1zakat ilyen m\u00f3don is felk\u00e9sz\u00edts\u00e9k a t\u00f6meges megbeteged\u00e9ssekkel j\u00e1r\u00f3 jelent\u0151s t\u00f6bbletteherre \u00e9s biztos\u00edts\u00e1k a betegell\u00e1t\u00e1shoz, valamint az eg\u00e9szs\u00e9g\u00fcgyi dolgoz\u00f3k v\u00e9delm\u00e9hez sz\u00fcks\u00e9ges eg\u00e9szs\u00e9g\u00fcgyi eszk\u00f6z\u00f6kkel val\u00f3 felel\u0151s, \u00e1tl\u00e1that\u00f3 \u00e9s nyomon k\u00f6vethet\u0151 k\u00e9szletgazd\u00e1lkod\u00e1st.\nA k\u00f3rh\u00e1zparancsnok r\u00e9sz\u00e9re Pint\u00e9r S\u00e1ndor bel\u00fcgyminiszter javaslat\u00e1ra a minisztereln\u00f6k megb\u00edz\u00f3levelet \u00e1ll\u00edt ki. A megb\u00edz\u00f3lev\u00e9l ki\u00e1ll\u00edt\u00e1s\u00e1t k\u00f6vet\u0151en a k\u00f3rh\u00e1zparancsnokot a bel\u00fcgyminiszter rendeli ki az int\u00e9zm\u00e9nyhez.\nA k\u00f3rh\u00e1zparancsnokok munk\u00e1j\u00e1t az orsz\u00e1gos k\u00f3rh\u00e1zf\u0151parancsnok ir\u00e1ny\u00edtja, aki szint\u00e9n a minisztereln\u00f6kt\u0151l kapja megb\u00edz\u00e1s\u00e1t.\nKiemelt\u00e9k: a k\u00f3rh\u00e1zparancsnok orvosszakmai k\u00e9rd\u00e9sekben nem tehet javaslatot, \u00e9s nem hozhat d\u00f6nt\u00e9st. Feladata, hogy koordin\u00e1lja a betegell\u00e1t\u00e1shoz \u00e9s a j\u00e1rv\u00e1ny\u00fcgyi int\u00e9zked\u00e9sekhez sz\u00fcks\u00e9ges eg\u00e9szs\u00e9g\u00fcgyi eszk\u00f6z\u00f6k, felszerel\u00e9sek, berendez\u00e9sek, gy\u00f3gyszerk\u00e9szletek, fert\u0151tlen\u00edt\u0151szerek nyilv\u00e1ntart\u00e1s\u00e1t, fel\u00fcgyelje a k\u00e9szletgazd\u00e1lkod\u00e1st \u00e9s gondoskodjon annak megfelel\u0151 v\u00e9delm\u00e9r\u0151l, ak\u00e1r a k\u00e9szleteket \u0151rz\u0151 biztons\u00e1gi szolg\u00e1lat kijel\u00f6l\u00e9s\u00e9vel, valamint rend\u0151r\u00f6k \u00e9s katon\u00e1k bevon\u00e1s\u00e1val. A k\u00f3rh\u00e1zparancsnoknak a j\u00e1rv\u00e1nyvesz\u00e9llyel \u00f6sszef\u00fcgg\u0151 szab\u00e1lyok betart\u00e1s\u00e1ra \u00e9s az eg\u00e9szs\u00e9g\u00fcgyi k\u00e9szlet meg\u00f3v\u00e1s\u00e1ra vonatkoz\u00f3 javaslat\u00e1t a k\u00f3rh\u00e1z vezet\u0151je k\u00f6teles v\u00e9grehajtani.\nAz orsz\u00e1gos k\u00f3rh\u00e1zf\u0151parancsnok folyamatosan t\u00e1j\u00e9koztatja a bel\u00fcgyminisztert a k\u00f3rh\u00e1zi eg\u00e9szs\u00e9g\u00fcgyi k\u00e9szletekkel kapcsolatos adatokr\u00f3l, \u00edgy seg\u00edtve az operat\u00edv t\u00f6rzs munk\u00e1j\u00e1t, hogy minden k\u00f3rh\u00e1zra lebontva naprak\u00e9sz adatokra alapozva t\u00f6rt\u00e9njenek az eg\u00e9szs\u00e9g\u00fcgyi beszerz\u00e9sek \u00e9s int\u00e9zked\u00e9sek - \u00e1ll a sajt\u00f3k\u00f6zpont k\u00f6zlem\u00e9ny\u00e9ben.\n\nMTI 2020. m\u00e1rcius 28.\n\n"}]