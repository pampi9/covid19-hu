[{"date": "2020-03-14 14:58", "url": "https://koronavirus.gov.hu/cikkek/emmi-tobb-ezer-doboz-maszkot-kaptak-haziorvosok", "h1": "Emmi: t\u00f6bb ezer doboz maszkot kaptak h\u00e1ziorvosok", "body": "\nAz elm\u00falt hetekben mintegy n\u00e9gyezer doboz maszkot vehettek \u00e1t a h\u00e1ziorvosok a ment\u0151\u00e1llom\u00e1sokon a koronav\u00edrus-j\u00e1rv\u00e1ny elleni hat\u00e9kony v\u00e9dekez\u00e9s \u00e9rdek\u00e9ben - k\u00f6z\u00f6lte az Emberi Er\u0151forr\u00e1sok Miniszt\u00e9riuma (Emmi) szombaton az MTI-vel.\n\n\nA k\u00f6zlem\u00e9ny szerint a korm\u00e1ny ingyenesen juttat maszkokat az \u00e1llami k\u00e9szletekb\u0151l azoknak a h\u00e1ziorvosoknak, akik nem rendelkeznek megfelel\u0151 sz\u00e1jmaszkkal. A maszkokat a megyei k\u00f6zponti ment\u0151\u00e1llom\u00e1sokon vehetik \u00e1t szem\u00e9lyesen, vagy egy koll\u00e9ga t\u00f6bb h\u00e1ziorvosnak egyszerre, meghatalmaz\u00e1ssal.\nA ment\u0151\u00e1llom\u00e1sokon tov\u00e1bbi 1700 doboz maszk \u00e1ll rendelkez\u00e9sre, a legt\u00f6bb Budapesten. H\u00e9tf\u0151t\u0151l pedig az eddigieken fel\u00fcl, tov\u00e1bbi h\u00e1rom speci\u00e1lis maszkot vehetnek \u00e1t a h\u00e1ziorvosok - \u00edrt\u00e1k.\nHozz\u00e1tett\u00e9k: m\u00e1r megkezd\u0151d\u00f6tt az \u00fajabb maszkok lesz\u00e1ll\u00edt\u00e1sa a ment\u0151szolg\u00e1lat megyesz\u00e9khelyeire.\nMivel a h\u00e1ziorvos telefonon k\u00e9rdezi ki a beteget, majd sz\u00fcks\u00e9g eset\u00e9n az erre rendszeres\u00edtett vonalon h\u00edvja a ment\u0151ket, a h\u00e1ziorvosok \u00e9s az \u00fcgyeletes orvosok koronav\u00edrus gyan\u00fas betegekkel t\u00f6rt\u00e9n\u0151 tal\u00e1lkoz\u00e1sa minim\u00e1lis. Ennek ellen\u00e9re kiemelten fontos, hogy a h\u00e1ziorvosok megfelel\u0151 maszkkal \u00f3vj\u00e1k magukat a fert\u0151z\u00e9st\u0151l, \u00e9s ez\u00e1ltal zavartalanul folytathass\u00e1k a gy\u00f3gy\u00edt\u00e1st - olvashat\u00f3 a k\u00f6zlem\u00e9nyben.\n\u00a0\n\n"}]