[{"date": "2020-03-10 19:41", "url": "https://koronavirus.gov.hu/cikkek/gyakorlati-tanacsok-koronavirussal-kapcsolatban-szocialis-intezmenyek-reszere", "h1": "Gyakorlati tan\u00e1csok koronav\u00edrussal kapcsolatban szoci\u00e1lis int\u00e9zm\u00e9nyek r\u00e9sz\u00e9re", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont gyakorlati tan\u00e1csai a szoci\u00e1lis int\u00e9zm\u00e9nyek r\u00e9sz\u00e9re.\n\nA fert\u0151z\u00e9s terjed\u00e9se emberr\u0151l-emberre jellemz\u0151en cseppfert\u0151z\u00e9ssel \u00e9s a fert\u0151z\u00f6tt v\u00e1lad\u00e9kokkal t\u00f6rt\u00e9n\u0151 direkt vagy indirekt kontaktussal t\u00f6rt\u00e9nik. A fert\u0151z\u0151d\u00e9s t\u00fcnete l\u00e1z, sz\u00e1raz k\u00f6h\u00f6g\u00e9s, l\u00e9gz\u00e9si neh\u00e9zs\u00e9g, lappang\u00e1si ideje legfeljebb 2-12 nap, \u00e1tlagosan 5-6 nap. A betegs\u00e9g 80%-ban enyhe t\u00fcnetekkel lezajlik, azonban f\u0151k\u00e9pp az id\u0151s \u00e9s /vagy egy\u00e9b kr\u00f3nikus \u00a0betegs\u00e9gben szenved\u0151 emberekn\u00e9l s\u00falyos form\u00e1ban jelentkezhet. \u00a0Speci\u00e1lis kezel\u00e9s, v\u00e9d\u0151olt\u00e1s egyel\u0151re nem \u00e1ll rendelkez\u00e9sre. Mivel a v\u00edrus nagyon gyorsan terjed z\u00e1rt k\u00f6z\u00f6ss\u00e9gekben, ez\u00e9rt fontos az al\u00e1bbi teend\u0151k betart\u00e1sa.\n\n\n\nA szem\u00e9lyi higi\u00e9n\u00e9re fokozottan kell figyelni.\n\n\nA fert\u0151z\u00e9s megel\u0151z\u00e9s\u00e9nek legfontosabb m\u00f3dja a gyakori, alapos szappanos k\u00e9zmos\u00e1s.\n\n\nTarts\u00e1k \u00e9s tartass\u00e1k be az \u00fagynevezett k\u00f6h\u00f6g\u00e9si etikettet: pap\u00edr zsebkend\u0151be k\u00f6h\u00f6gj\u00fcnk, t\u00fcsszents\u00fcnk, a haszn\u00e1lt zsebkend\u0151t dobjuk ki, majd mossunk kezet.\n\n\nKer\u00fclni kell a szok\u00e1sos \u00e9rintkez\u00e9si form\u00e1k k\u00f6z\u00fcl a k\u00e9zfog\u00e1st, puszit.\n\n\nAz int\u00e9zm\u00e9ny k\u00f6z\u00f6ss\u00e9gi tereibe helyezzenek ki \u00e9rint\u00e9s n\u00e9lk\u00fcl haszn\u00e1lhat\u00f3 alkoholos k\u00e9zfert\u0151tlen\u00edt\u0151szer adagol\u00f3kat, ennek haszn\u00e1lat\u00e1ra h\u00edvj\u00e1k fel a gondozottak figyelm\u00e9t.\n\n\nSzell\u0151ztessenek gyakran.\n\n\nA k\u00f6z\u00f6ss\u00e9gi rendezv\u00e9nyek megtart\u00e1sa m\u00e9rlegelend\u0151.\n\n\nA koronav\u00edrus lipid burokkal rendelkezik, \u00edgy a legt\u00f6bb, egyf\u00e1zis\u00fa tiszt\u00edt\u00f3-, fert\u0151tlen\u00edt\u0151szer hat\u00e1sos ellene. Takar\u00edt\u00e1shoz virucid hat\u00e1ssal rendelkez\u0151 k\u00e9sz\u00edtm\u00e9nyek haszn\u00e1lata javasolt.\n\n\nKiemelten fontos \u00e9s napj\u00e1ban t\u00f6bbsz\u00f6r is fert\u0151tlen\u00edteni kell azokat a fel\u00fcleteket, melyeket k\u00e9zzel gyakran \u00e9rintenek (ilyenek pl. az ajt\u00f3kilincsek, korl\u00e1tok, villanykapcsol\u00f3k stb.) Ezeknek a fel\u00fcleteknek a fert\u0151tlen\u00edt\u00e9s\u00e9re az alkohol b\u00e1zis\u00fa gyorsfert\u0151tlen\u00edt\u0151k, illetve a fert\u0151tlen\u00edt\u0151 kend\u0151k alkalmazhat\u00f3ak.\n\n\nA vizes egys\u00e9gek padl\u00f3 \u00e9s csempe falburkolatainak, valamint kl\u00f3r\u00e1ll\u00f3 burkolattal ell\u00e1tott helyis\u00e9gek padl\u00f3 burkolatainak fert\u0151tlen\u00edt\u00e9s\u00e9re a kl\u00f3rtartalm\u00fa k\u00e9sz\u00edtm\u00e9nyek is alkalmazhat\u00f3k, abban az esetben, ha a k\u00e9sz\u00edtm\u00e9ny c\u00edmk\u00e9j\u00e9n a virucid hat\u00e1s, illetve a virucid hat\u00e1s l\u00e9trej\u00f6tt\u00e9hez az alkalmaz\u00e1si param\u00e9terek a haszn\u00e1lati utas\u00edt\u00e1sban fel vannak t\u00fcntetve.\n\n\nA vizes egys\u00e9gekben a k\u00e9zmos\u00e1s \u00e9s k\u00e9zfert\u0151tlen\u00edt\u00e9si lehet\u0151s\u00e9get biztos\u00edtani kell. Aj\u00e1nlott a fert\u0151tlen\u00edt\u0151 hat\u00e1s\u00fa foly\u00e9kony szappan biztos\u00edt\u00e1sa, mert ennek alkalmaz\u00e1s\u00e1val egy f\u00e1zisban v\u00e9gezhet\u0151 el a k\u00e9ztiszt\u00edt\u00e1s \u00e9s a k\u00e9zfert\u0151tlen\u00edt\u00e9s.\n\n\nA szem\u00e9lyzet k\u00fcl\u00f6n\u00f6s gonddal tiszt\u00edtsa az \u00e9tkez\u00e9s sor\u00e1n haszn\u00e1lt eszk\u00f6z\u00f6ket.\n\n\nA text\u00edli\u00e1k g\u00e9pi \u00faton t\u00f6rt\u00e9n\u0151 fert\u0151tlen\u00edt\u0151 mos\u00e1sa termodezinfekci\u00f3s \u00e9s kemo-termodezinfekci\u00f3s mos\u00e1si elj\u00e1r\u00e1ssal t\u00f6rt\u00e9nhet.\n\n\nA pamutsz\u00e1las text\u00edlia tiszt\u00edt\u00e1s\u00e1ra mind a k\u00e9t mos\u00e1si elj\u00e1r\u00e1s alkalmazhat\u00f3. A termodezinfekci\u00f3s mos\u00e1si elj\u00e1r\u00e1s 90-95\u00b0C h\u0151m\u00e9rs\u00e9kleten norm\u00e1l, \u00e1ltal\u00e1nos mos\u00f3szer alkalmaz\u00e1sa mellett t\u00f6rt\u00e9nik. Ebben az esetben a fert\u0151tlen\u00edt\u0151 hat\u00e1st a magas h\u0151m\u00e9rs\u00e9klet biztos\u00edtja.\n\n\nKevertsz\u00e1las text\u00edli\u00e1k eset\u00e9ben az alacsonyabb h\u0151m\u00e9rs\u00e9kleten \u00e9s fert\u0151tlen\u00edt\u0151 hat\u00e1s\u00fa mos\u00f3szer alkalmaz\u00e1s\u00e1val t\u00f6rt\u00e9n\u0151 \u00fagynevezett g\u00e9pi kemo-termodezinfekci\u00f3s mos\u00e1si elj\u00e1r\u00e1s alkalmazhat\u00f3.\n\n\nAmennyiben egy gondozottn\u00e1l l\u00e9g\u00fati fert\u0151z\u00e9s t\u00fcnetei \u00e9szlelhet\u0151k, halad\u00e9ktalanul el kell \u0151t k\u00fcl\u00f6n\u00edteni, egy\u00fattal \u00e9rtes\u00edteni kell az int\u00e9zm\u00e9ny orvos\u00e1t, aki az el\u0151\u00edrt \u00e9s \u00e1ltala ismert elj\u00e1r\u00e1srend szerint d\u00f6nt a tov\u00e1bbi teend\u0151kr\u0151l.\n\n\nAmennyiben az int\u00e9zm\u00e9nyben a fert\u0151z\u00f6tt szem\u00e9lyt azonos\u00edtanak, akkor a k\u00f6z\u00f6ss\u00e9g z\u00e1rt jellege miatt fenn\u00e1ll a dolgoz\u00f3k \u00e9s a t\u00f6bbi gondozott fert\u0151z\u0151d\u00e9s\u00e9nek kock\u00e1zata is. A j\u00e1rv\u00e1ny\u00fcgyi vizsg\u00e1lat ez\u00e9rt r\u00e1juk is kiterjed.\n\n\nA v\u00edrus z\u00e1rt k\u00f6z\u00f6ss\u00e9gben t\u00f6rt\u00e9n\u0151 gyors terjed\u00e9se, valamint a betegs\u00e9gnek legink\u00e1bb kitett szem\u00e9lyek eg\u00e9szs\u00e9g\u00e9nek v\u00e9delme \u00e9s a j\u00e1rv\u00e1ny megf\u00e9kez\u00e9se \u00e9rdek\u00e9ben az orsz\u00e1gos tisztif\u0151orvos m\u00e1rcius 8-t\u00f3l visszavon\u00e1sig l\u00e1togat\u00e1si tilalmat rendelt el.\n\n\nForr\u00e1s: https://www.nnk.gov.hu/index.php/lakossagi-tajekoztatok/koronavirus/537-gyakorlati-tanacsok-koronavirussal-kapcsolatban-szocialis-intezmenyek-reszere\n\n\u00a0\n\n"}]