[{"date": "2020-03-17 16:52", "url": "https://koronavirus.gov.hu/cikkek/megkezdte-mukodeset-letfontossagu-vallalatokert-felelos-akciocsoport", "h1": "Megkezdte m\u0171k\u00f6d\u00e9s\u00e9t a l\u00e9tfontoss\u00e1g\u00fa v\u00e1llalatok\u00e9rt felel\u0151s akci\u00f3csoport", "body": "\nBenk\u0151 Tibor honv\u00e9delmi miniszter vezet\u00e9s\u00e9vel megkezdte tev\u00e9kenys\u00e9g\u00e9t a j\u00e1rv\u00e1nyhelyzetben l\u00e9tfontoss\u00e1g\u00fa v\u00e1llalatok m\u0171k\u00f6d\u00e9s\u00e9\u00e9rt felel\u0151s akci\u00f3csoport - jelentette be a honv\u00e9delmi t\u00e1rca \u00e1llamtitk\u00e1ra kedden sajt\u00f3t\u00e1j\u00e9koztat\u00f3n Budapesten.\n\n\nAz akci\u00f3csoportnak az a feladata, hogy azokat a szolg\u00e1ltat\u00f3- \u00e9s gy\u00e1rt\u00f3kapacit\u00e1sokat, k\u00f6zleked\u00e9si, energetikai, gy\u00f3gyszeripari c\u00e9geket biztos\u00edtsa, amelyek m\u0171k\u00f6d\u00e9se l\u00e9tfontoss\u00e1g\u00fa a rendk\u00edv\u00fcli j\u00e1rv\u00e1nyhelyzetben Magyarorsz\u00e1gon. K\u00f6zel 140 l\u00e9tfontoss\u00e1g\u00fa szolg\u00e1ltat\u00f3 c\u00e9get, gy\u00e1rt\u00f3kapacit\u00e1st azonos\u00edtottak; amennyiben sz\u00fcks\u00e9ges, ezek ir\u00e1ny\u00edt\u00e1s\u00e1t a helysz\u00ednre telep\u00fcl\u0151 honv\u00e9delmi t\u00f6rzsek veszik \u00e1t - tette hozz\u00e1 a politikus.\nAz \u00e1llamtitk\u00e1r arr\u00f3l is besz\u00e1molt, hogy fokozott figyelmet ford\u00edtanak a honv\u00e9ds\u00e9ghez tartoz\u00f3 valamennyi eg\u00e9szs\u00e9g\u00fcgyi int\u00e9zm\u00e9ny biztons\u00e1g\u00e1ra a v\u00edrusfert\u0151z\u00e9s terjed\u00e9s\u00e9nek megel\u0151z\u00e9se \u00e9rdek\u00e9ben. Szab\u00f3 Istv\u00e1n arr\u00f3l is besz\u00e1molt,hogy a Honv\u00e9dk\u00f3rh\u00e1zban (Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont) \u00fagynevezett egykapus bel\u00e9ptet\u00e9st vezettek be. Ez azt jelenti, hogy a Honv\u00e9dk\u00f3rh\u00e1zba a s\u00fcrg\u0151ss\u00e9gi ell\u00e1t\u00e1st biztos\u00edt\u00f3 szem\u00e9lyzeten k\u00edv\u00fcl mindenki csak egy kapun l\u00e9phet be, azt k\u00f6vet\u0151en, hogy testh\u0151m\u00e9r\u00e9sen esik \u00e1t, lefert\u0151tlen\u00edti a kez\u00e9t, illetve kit\u00f6lt egy a fert\u0151z\u00e9s kock\u00e1zat\u00e1t felm\u00e9r\u0151 k\u00e9rd\u0151\u00edvet. Amennyiben valaki fert\u0151z\u00e9sgyan\u00fasnak bizonyul, elk\u00fcl\u00f6n\u00edtik \u00e9s s\u00fcrg\u0151ss\u00e9gi ell\u00e1t\u00e1sban r\u00e9szes\u00edtik - ismertette az \u00e1llamtitk\u00e1r.\nOrb\u00e1n Viktor minisztereln\u00f6k p\u00e9nteken jelentette be, hogy a koronav\u00edrus elleni v\u00e9dekez\u00e9s keret\u00e9ben t\u00edz akci\u00f3csoport \u00e1ll fel, ezek egyike a l\u00e9tfontoss\u00e1g\u00fa v\u00e1llalatok\u00e9rt felel\u0151s akci\u00f3csoport.\nKapcsol\u00f3d\u00f3 h\u00edr: https://koronavirus.gov.hu/cikkek/orban-tanulok-hetfotol-nem-mehetnek-iskolaba-tiz-akciocsoport-allt-fel\n\n"}]