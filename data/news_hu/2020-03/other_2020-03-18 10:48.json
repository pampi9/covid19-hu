[{"date": "2020-03-18 10:48", "url": "https://koronavirus.gov.hu/cikkek/ujabb-tajekoztato-filmeket-jelentet-meg-kormany", "h1": "\u00dajabb t\u00e1j\u00e9koztat\u00f3 filmeket jelentet meg a korm\u00e1ny", "body": "\n\u00dajabb t\u00e1j\u00e9koztat\u00f3 filmeket jelentet meg a korm\u00e1ny azzal a f\u0151 \u00fczenettel, hogy a koronav\u00edrus-j\u00e1rv\u00e1ny miatt minim\u00e1lisra kell cs\u00f6kkenteni a szem\u00e9lyes tal\u00e1lkoz\u00e1sok sz\u00e1m\u00e1t - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra szerd\u00e1n a Facebookra felt\u00f6lt\u00f6tt vide\u00f3j\u00e1ban.\n\n\nA j\u00e1rv\u00e1ny eljutott abba a szakaszba, amikor minim\u00e1lisra kell cs\u00f6kkenteni a szem\u00e9lyes tal\u00e1lkoz\u00e1sok sz\u00e1m\u00e1t. Erre az\u00e9rt van sz\u00fcks\u00e9g, mert a v\u00edrus gyorsan terjed, \u00e9s \"a legt\u00f6bb, amit tehet\u00fcnk ellene, az az, hogy lelass\u00edtjuk\" - mondta D\u00f6m\u00f6t\u00f6r Csaba.\nEz\u00e9rt a korm\u00e1ny \u00fajabb t\u00e1j\u00e9koztat\u00f3 filmeket jelentet meg a telev\u00edzi\u00f3kban \u00e9s az interneten. Ezekben t\u00f6bbek k\u00f6z\u00f6tt az szerepel, hogy ker\u00fclni kell a nagyobb k\u00f6z\u00f6ss\u00e9geket, a t\u00e1rsas\u00e1gokat, \u00e9s legal\u00e1bb egy-k\u00e9t m\u00e9ter t\u00e1vols\u00e1got kell tartani m\u00e1sokt\u00f3l - k\u00f6z\u00f6lte az \u00e1llamtitk\u00e1r.\nHangs\u00falyozta: lehet\u0151s\u00e9g szerint a sz\u0171k csal\u00e1di tal\u00e1lkoz\u00f3kon k\u00edv\u00fcl minden m\u00e1st halasszunk el. Azt is k\u00e9rik az emberekt\u0151l, hogy csak akkor hagyj\u00e1k el otthonukat, ha munk\u00e1ba mennek, bev\u00e1s\u00e1rolnak vagy m\u00e1soknak seg\u00edtenek.\n\"Tudjuk, hogy ezek neh\u00e9z d\u00f6nt\u00e9sek \u00e9s lemond\u00e1ssal j\u00e1rnak, de csak \u00edgy tudjuk elker\u00fclni az eg\u00e9szs\u00e9g\u00fcgyi rendszer t\u00falterhel\u00e9s\u00e9t. Ha meghozzuk ezeket a d\u00f6nt\u00e9seket, \u00e9leteket menthet\u00fcnk\" - mondta a Minisztereln\u00f6ki Kabinetiroda parlamenti \u00e1llamtitk\u00e1ra.\n\u00a0\nForr\u00e1s: MTI\n\n\n"}]