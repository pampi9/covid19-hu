[{"date": "2020-03-31 14:04", "url": "https://koronavirus.gov.hu/cikkek/negyhavi-jarulekot-nem-kell-befizetnie-tobb-tizezer-nehez-helyzetbe-kerult-vallalkozasnak", "h1": "N\u00e9gyhavi j\u00e1rul\u00e9kot nem kell befizetnie t\u00f6bb t\u00edzezer neh\u00e9z helyzetbe ker\u00fclt v\u00e1llalkoz\u00e1snak", "body": "\nA glob\u00e1lis koronav\u00edrus-j\u00e1rv\u00e1ny miatt kialakult kr\u00edzishelyzetnek legink\u00e1bb kitett szektorok azonnali seg\u00edts\u00e9get kaptak a korm\u00e1nyt\u00f3l a magyar gazdas\u00e1g \u00e9s a munkahelyek v\u00e9delme \u00e9rdek\u00e9ben; a szakmunk\u00e1s minim\u00e1lb\u00e9rt keres\u0151 munkav\u00e1llal\u00f3 ut\u00e1n mintegy 71 ezer forintr\u00f3l mond le havonta az \u00e1llamkassza, csak az\u00e9rt, hogy az \u00e9rintett v\u00e1llalkoz\u00e1sok meg\u0151rizhess\u00e9k dolgoz\u00f3ik \u00e1ll\u00e1s\u00e1t - nyilatkozta T\u00e1llai Andr\u00e1s, a P\u00e9nz\u00fcgyminiszt\u00e9rium (PM) parlamenti \u00e1llamtitk\u00e1ra.\n\n\nAz elm\u00falt k\u00e9t h\u00e9t gazdas\u00e1gv\u00e9delmi int\u00e9zked\u00e9sei csaknem 90 milli\u00e1rd forintot hagynak a magyar gazdas\u00e1gban - eml\u00e9keztetett az \u00e1llamtitk\u00e1r hozz\u00e1t\u00e9ve, hogy a korm\u00e1ny jelenleg minden id\u0151k legnagyobb gazdas\u00e1g\u00e9l\u00e9nk\u00edt\u0151 csomagj\u00e1n dolgozik.\nA gazdas\u00e1gv\u00e9delmi int\u00e9zked\u00e9sek k\u00f6z\u00fcl a neh\u00e9z helyzetbe ker\u00fclt c\u00e9gek n\u00e9gyhavi j\u00e1rul\u00e9kmentess\u00e9g\u00e9t emelte ki. K\u00f6z\u00f6lte, az azonnali seg\u00edts\u00e9gre szorul\u00f3 mintegy tizenh\u00e1rom \u00e1gazatban, \u00edgy a turizmusban, a taxis \u00e9s belv\u00edzi szem\u00e9lysz\u00e1ll\u00edt\u00e1sban, a vend\u00e9gl\u00e1t\u00f3-, sz\u00f3rakoztat\u00f3-, m\u00e9dia- \u00e9s filmiparban tev\u00e9kenyked\u0151kre, tov\u00e1bb\u00e1 a szerencsej\u00e1t\u00e9k-, el\u0151ad\u00f3m\u0171v\u00e9szi, rendezv\u00e9nyszervez\u0151i, fizikai k\u00f6z\u00e9rzet jav\u00edt\u00f3 \u00e9s sportszolg\u00e1ltat\u00e1st ny\u00fajt\u00f3 gazd\u00e1lkod\u00f3kra, speci\u00e1lis szab\u00e1lyokat hozott a korm\u00e1ny. Ezekben az \u00e1gazatokban m\u00e1rciusra, \u00e1prilisra, m\u00e1jusra \u00e9s j\u00faniusra vonatkoz\u00f3an a munk\u00e1ltat\u00f3k mentes\u00fclnek a munkab\u00e9r ut\u00e1ni k\u00f6zterhek megfizet\u00e9se al\u00f3l, a munkav\u00e1llal\u00f3k munkab\u00e9r\u00e9t terhel\u0151 j\u00e1rul\u00e9kok k\u00f6z\u00fcl pedig kiz\u00e1r\u00f3lag a 4 sz\u00e1zal\u00e9kos term\u00e9szetbeni eg\u00e9szs\u00e9gbiztos\u00edt\u00e1si j\u00e1rul\u00e9kot kell megfizetni 7710 forintos legmagasabb \u00f6sszegben - sorolta az ad\u00f3\u00fcgyi k\u00f6nny\u00edt\u00e9seket az \u00e1llamtitk\u00e1r.\nT\u00e1llai Andr\u00e1s lesz\u00f6gezte: az ad\u00f3cs\u00f6kkent\u00e9s jelent\u0151s seg\u00edts\u00e9get ny\u00fajt a koronav\u00edrus-vil\u00e1gj\u00e1rv\u00e1nynak legink\u00e1bb kitett gazdas\u00e1gi szerepl\u0151knek. Az \u00e1llamkassz\u00e1nak nem kell megfizetni a 17,5 sz\u00e1zal\u00e9kos m\u00e9rt\u00e9k\u0171 szoci\u00e1lis hozz\u00e1j\u00e1rul\u00e1si ad\u00f3t \u00e9s a m\u00e1sf\u00e9l sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1st, illetve a munkav\u00e1llal\u00f3t\u00f3l is csak a szem\u00e9lyi j\u00f6vedelemad\u00f3t, illetve maximum 7710 forint j\u00e1rul\u00e9kot kell levonni. \u00cdgy egy szakmunk\u00e1s minim\u00e1lb\u00e9rt keres\u0151 munkav\u00e1llal\u00f3 ut\u00e1n mintegy havi 71 ezer forintr\u00f3l mond le a k\u00f6lts\u00e9gvet\u00e9s az\u00e9rt, hogy megv\u00e9dje az \u00e9rintett szektorban dolgoz\u00f3k munk\u00e1j\u00e1t - magyar\u00e1zta.\nA korm\u00e1ny a munkahelyek megv\u00e9d\u00e9se mellett a lehet\u0151 leggyakorlatiasabb seg\u00edts\u00e9get ny\u00fajtja a v\u00e1llalkoz\u00e1soknak - t\u00e9rt ki a jogi szab\u00e1lyoz\u00e1sra az \u00e1llamtitk\u00e1r. A koronav\u00edrus vil\u00e1gj\u00e1rv\u00e1ny hat\u00e1s\u00e1nak legink\u00e1bb kitett mintegy tizenh\u00e1rom \u00e1gazatban tev\u00e9kenyked\u0151kn\u00e9l nem a pap\u00edr (vagyis a bejelentett tev\u00e9kenys\u00e9g) sz\u00e1m\u00edt, hanem az elm\u00falt f\u00e9l \u00e9vben val\u00f3j\u00e1ban \u00e9s t\u00e9nylegesen v\u00e9gzett tev\u00e9kenys\u00e9g. \u00cdgy p\u00e9ld\u00e1ul nem m\u00e9rvad\u00f3 az, hogy szerepel-e a c\u00e9g t\u00e1rsas\u00e1gi szerz\u0151d\u00e9s\u00e9ben vagy m\u00e1s nyilv\u00e1ntart\u00e1s\u00e1ban a j\u00e1rul\u00e9kkedvezm\u00e9nyre jogos\u00edt\u00f3 tev\u00e9kenys\u00e9g vagy sem. Csak az sz\u00e1m\u00edt, hogy a m\u00e1rcius 24-\u00e9t megel\u0151z\u0151 hat h\u00f3napban melyik tev\u00e9kenys\u00e9gb\u0151l szerezte a v\u00e1llalkoz\u00e1s a legt\u00f6bb bev\u00e9tel\u00e9t. A mentess\u00e9g akkor j\u00e1r, ha az \u00fagynevezett t\u00e9nyleges f\u0151tev\u00e9kenys\u00e9gb\u0151l sz\u00e1rmaz\u00f3 \u00f6sszeg meghaladta az \u00f6sszbev\u00e9tel harminc sz\u00e1zal\u00e9k\u00e1t, \u00e9s ha a tev\u00e9kenys\u00e9gi k\u00f6r a j\u00e1rul\u00e9kkedvezm\u00e9nyre jogos\u00edt\u00f3 tev\u00e9kenys\u00e9gek k\u00f6z\u00f6tt szerepel - h\u00fazta al\u00e1 az \u00e1llamtitk\u00e1r.\nT\u00e1llai Andr\u00e1s elmondta, hogy a n\u00e9gyhavi j\u00e1rul\u00e9kmentess\u00e9g nemcsak az \u00e1ltal\u00e1nos szab\u00e1lyok szerint ad\u00f3z\u00f3 egy\u00e9ni v\u00e1llalkoz\u00f3kat \u00e9s c\u00e9geket \u00e9rinti, hanem a kiv\u00e1sokat is, hiszen a j\u00e1rul\u00e9kkedvezm\u00e9nnyel \u00e9rintett kiv\u00e1sok eset\u00e9ben a kisv\u00e1llalati ad\u00f3 alapj\u00e1ba nem kell belesz\u00e1m\u00edtani a szem\u00e9lyi jelleg\u0171 kifizet\u00e9sek \u00f6sszeg\u00e9t.\n\u00a0\nForr\u00e1s: MTI\n\u00a0\n\n"}]