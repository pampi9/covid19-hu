[{"date": "2020-03-24 16:35", "url": "https://koronavirus.gov.hu/cikkek/orszagos-tisztifoorvos-barki-megfertozodhet-es-barki-fertozhet", "h1": "Orsz\u00e1gos tisztif\u0151orvos: b\u00e1rki megfert\u0151z\u0151dhet \u00e9s b\u00e1rki fert\u0151zhet", "body": "\nAz \u00faj koronav\u00edrussal b\u00e1rki megfert\u0151z\u0151dhet \u00e9s b\u00e1rki fert\u0151zhet, a k\u00f3rokoz\u00f3 az orsz\u00e1gban mindenhol jelen van - h\u00edvta fel a figyelmet az orsz\u00e1gos tisztif\u0151orvos.\n\nM\u00fcller Cec\u00edlia k\u00f6z\u00f6lte: keddre 187-re emelkedett a beazonos\u00edtott fert\u0151z\u00f6ttek sz\u00e1ma, az elhunytak sz\u00e1ma kilencre n\u0151tt. A legut\u00f3bbi \u00e1ldozat egy fiatalabb n\u0151, aki sz\u00e1mos kr\u00f3nikus megbeteged\u00e9ssel, k\u00f6zt\u00fck sz\u00edv- \u00e9s kering\u00e9si betegs\u00e9gekkel \u00e9s t\u00f6bb m\u00e1s anyagcsere-betegs\u00e9ggel k\u00fczd\u00f6tt.\nAz otthonmarad\u00e1s fontoss\u00e1g\u00e1t hangs\u00falyozva a tisztif\u0151orvos arra figyelmeztetett, hogy t\u00f6bben lehetnek azok, akiknek szervezet\u00e9ben jelen van a v\u00edrus, mint ah\u00e1nyan t\u00fcneteket mutatnak.\nBesz\u00e9lt arr\u00f3l is, hogy \u00e1talakul a h\u00e1ziorvosi ell\u00e1t\u00e1s, bizonyos fok\u00fa racionaliz\u00e1l\u00e1st vezetnek be, hogy minim\u00e1lisra cs\u00f6kkents\u00e9k az orvos-beteg, beteg-beteg tal\u00e1lkoz\u00e1sokat. K\u00f6z\u00f6lte: j\u00e1r\u00e1sonk\u00e9nt \u00e9s ker\u00fcletenk\u00e9nt az akut l\u00e9g\u00fati betegs\u00e9gben szenved\u0151knek k\u00fcl\u00f6n \"ell\u00e1t\u00f3 egys\u00e9get\" jel\u00f6lnek ki, teh\u00e1t fizikailag is elk\u00fcl\u00f6n\u00edtik \u0151ket a t\u00f6bbi betegt\u0151l. Ez a rendszer jelenleg kialak\u00edt\u00e1s, szervez\u00e9s alatt van, de rem\u00e9nyeik szerint egy h\u00e9ten bel\u00fcl m\u0171k\u00f6dhet - tette hozz\u00e1.\nArra a k\u00e9rd\u00e9sre, hogy az elhunytakat tesztelik-e koronav\u00edrusra, M\u00fcller Cec\u00edlia nemmel felelt. Jelezte, az emberi er\u0151forr\u00e1sok minisztere felf\u00fcggesztette a k\u00f3rboncol\u00e1st, hiszen ha a hal\u00e1l oka ismert, felesleges a boncol\u00e1s. Mint mondta, ritk\u00e1n, de el\u0151fordul, hogy az elhunytr\u00f3l nem der\u00fcl ki, hogy koronav\u00edrus-fert\u0151z\u00f6tt volt-e, azonban, ha a gyan\u00fa felmer\u00fcl, akkor a hal\u00e1l be\u00e1llt\u00e1t k\u00f6vet\u0151en m\u00e9g egy r\u00f6vid ideig tesztelhet\u0151 az elhunyt a kontaktszem\u00e9lyek felder\u00edt\u00e9se \u00e9rdek\u00e9ben.\nA szakember a j\u00e1rv\u00e1ny terjed\u00e9si \u00fcteme kapcs\u00e1n besz\u00e9lt arr\u00f3l is, hogy Magyarorsz\u00e1g el\u0151ny\u00f6s helyzetben van, mert sz\u00e1mos - a j\u00e1rv\u00e1nyt lass\u00edt\u00f3 - int\u00e9zked\u00e9s meghozatal\u00e1n\u00e1l id\u0151ben l\u00e9pett. Arra vonatkoz\u00f3an nem k\u00edv\u00e1nt tal\u00e1lgat\u00e1sokba bocs\u00e1tkozni, hogy meddig tarthat a j\u00e1rv\u00e1ny, de jelezte, k\u00e9sz\u00fclnek erre vonatkoz\u00f3an modellsz\u00e1m\u00edt\u00e1sok.\n\nM\u00fcller Cec\u00edlia elmondta azt is, hogy a v\u00e1rand\u00f3ss\u00e1g nem jelent k\u00fcl\u00f6n kock\u00e1zati t\u00e9nyez\u0151t a mostani j\u00e1rv\u00e1nyban. Ugyanakkor felh\u00edvta a figyelmet arra, hogy a terhess\u00e9g \u00f6nmag\u00e1ban is megv\u00e1ltoztatja a szervezet v\u00e9dekez\u0151k\u00e9pess\u00e9g\u00e9t, az immunrendszer m\u0171k\u00f6d\u00e9s\u00e9t, teh\u00e1t fog\u00e9konyabb\u00e1 teheti a kismam\u00e1t a fert\u0151z\u00e9sekkel szemben, \u00edgy a koronav\u00edrus-fert\u0151z\u00e9ssel szemben is. \u0150ket is arra k\u00e9rte, lehet\u0151leg ne menjenek k\u00f6z\u00f6ss\u00e9gbe \u00e9s tarts\u00e1k be a szem\u00e9lyes higi\u00e9n\u00e9s szab\u00e1lyokat, gyakran \u00e9s kell\u0151 ideig mossanak kezet.\nA kisgyermekek eset\u00e9ben aj\u00e1nlott a j\u00e1t\u00e9kokat t\u00f6bbsz\u00f6r fert\u0151tlen\u00edteni b\u00e1rmilyen kl\u00f3rtartalm\u00fa tiszt\u00edt\u00f3szerrel, \u00e9s szint\u00e9n aj\u00e1nlott a lak\u00e1s rendszeres szell\u0151ztet\u00e9se is.\nA szakember k\u00f6z\u00f6lte: minden k\u00f3rh\u00e1z felk\u00e9sz\u00fclt a betegek fogad\u00e1s\u00e1ra, fokozz\u00e1k kapacit\u00e1sukat, \u00edgy h\u00e1romszoros\u00e1ra fog n\u0151ni az intenz\u00edv ell\u00e1t\u00f3helyek sz\u00e1ma.\n\n\nMTI 2020. m\u00e1rcius 24.\n\n"}]