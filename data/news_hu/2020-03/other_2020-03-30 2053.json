[{"date": "2020-03-30 20:53", "url": "https://koronavirus.gov.hu/cikkek/tovabbra-terjed-jarvany-egesz-europaban", "h1": "Tov\u00e1bbra is terjed a j\u00e1rv\u00e1ny eg\u00e9sz Eur\u00f3p\u00e1ban", "body": "\nT\u00f6bb mint nyolcsz\u00e1zzal emelkedett Olaszorsz\u00e1gban az \u00faj t\u00edpus\u00fa koronav\u00edrus-j\u00e1rv\u00e1nyban elhunytak sz\u00e1ma az elm\u00falt 24 \u00f3r\u00e1ban, \u00e9s \u00edgy 11 591-re n\u0151tt - k\u00f6z\u00f6lte h\u00e9tf\u0151 esti t\u00e1j\u00e9koztat\u00f3j\u00e1n az olasz polg\u00e1ri v\u00e9delmi hat\u00f3s\u00e1g. Az \u00fajonnan diagnosztiz\u00e1lt fert\u0151z\u00f6ttek sz\u00e1ma viszont csak 1648-cal emelkedett az egy nappal kor\u00e1bbi majdnem n\u00e9gyezerhez k\u00e9pest.\n\nA gy\u00f3gyultak sz\u00e1ma az ut\u00f3bbi egy napban 1590-nel emelkedett, ami a legt\u00f6bbnek sz\u00e1m\u00edt a j\u00e1rv\u00e1ny febru\u00e1r 20-i kezdete \u00f3ta Olaszorsz\u00e1gban. A halottak sz\u00e1ma 812 volt az egy nappal kor\u00e1bbi 756-hoz k\u00e9pest.\nVil\u00e1gszerte meghaladta a 745 ezret az \u00faj t\u00edpus\u00fa koronav\u00edrussal fert\u0151z\u00f6ttek sz\u00e1ma h\u00e9tf\u0151 est\u00e9re. A COVID-19 j\u00e1rv\u00e1nyban eddig 35 307-en vesztett\u00e9k \u00e9let\u00fcket, \u00e9s 156 841-en gy\u00f3gyultak meg - t\u00e1j\u00e9koztatott honlapj\u00e1n a Johns Hopkins Egyetem.\nSpanyolorsz\u00e1gban meghaladta a 85 ezret a fert\u0151z\u00f6ttek sz\u00e1ma, de a j\u00e1rv\u00e1ny terjed\u00e9s\u00e9nek \u00fcteme m\u00e1r napok \u00f3ta lassul. M\u00edg a sz\u00fcks\u00e9g\u00e1llapot \u00e9s a szigor\u00fa lakhelyelhagy\u00e1si korl\u00e1toz\u00e1sok bevezet\u00e9s\u00e9t k\u00f6vet\u0151 els\u0151 t\u00edz napban \u00e1tlagosan 20 sz\u00e1zal\u00e9kkal emelkedett az \u00faj fert\u0151z\u00f6ttek sz\u00e1ma naponta, az elm\u00falt \u00f6t napban a n\u00f6veked\u00e9s \u00e1tlagosan 12 sz\u00e1zal\u00e9kra m\u00e9rs\u00e9kl\u0151d\u00f6tt. Az elhunytak sz\u00e1ma egy nap alatt 812-vel emelkedett, a fert\u0151z\u00e9sbe \u00f6sszesen 7340-en haltak bele.\nDominic Cummings, a brit minisztereln\u00f6k politikai f\u0151tan\u00e1csad\u00f3ja is karant\u00e9nba vonult h\u00e9tf\u0151n, miut\u00e1n a koronav\u00edrus-fert\u0151z\u00e9s t\u00fcnetei kezdtek mutatkozni n\u00e1la a m\u00falt h\u00e9t v\u00e9g\u00e9n - er\u0151s\u00edtette meg a brit korm\u00e1nyf\u0151i hivatal a Daily Mail \u00e9rtes\u00fcl\u00e9s\u00e9t a sajt\u00f3\u00e9rtes\u00fcl\u00e9sek szerint a \"ny\u00e1jimmunit\u00e1st\" t\u00e1mogat\u00f3 politikusr\u00f3l. Nagy-Britanni\u00e1ban 1234 fert\u0151z\u00f6tt halt meg eddig. A koronav\u00edrusos esetek sz\u00e1ma meghaladja a 19 800-at.\nFranciaorsz\u00e1gban h\u00e9tf\u0151n t\u00f6bb mint 40\u00a0\u00a0ezer fert\u0151z\u00f6ttet tartottak nyilv\u00e1n, a k\u00f3rh\u00e1zakban t\u00f6bb mint 3000-en haltak bele a COVID-19 betegs\u00e9gbe.\nN\u00e9metorsz\u00e1gban \u00e1tl\u00e9pte a 60 ezres hat\u00e1rt a SARS-CoV-2 v\u00edrussal bizony\u00edtottan fert\u0151z\u00f6ttek sz\u00e1ma. H\u00e9tf\u0151n 63 929 fert\u0151z\u00f6ttet tartottak nyilv\u00e1n. A fert\u0151z\u00e9sek sz\u00e1m\u00e1nak n\u00f6veked\u00e9si \u00fcteme tov\u00e1bbra is viszonylag lass\u00fa, legal\u00e1bbis a j\u00e1rv\u00e1ny els\u0151 szakasz\u00e1hoz, febru\u00e1r v\u00e9g\u00e9hez, m\u00e1rcius elej\u00e9hez k\u00e9pest, amikor m\u00e9g k\u00e9tnaponta dupl\u00e1z\u00f3dott az esetek sz\u00e1ma.\u00a0\u00a0\nHollandi\u00e1ban \u00e9s Beligumban \u00e1tl\u00e9pte a t\u00edzezret az igazolt fert\u0151z\u00f6ttek sz\u00e1ma, Luxemburgban is folyamatosan terjed a j\u00e1rv\u00e1ny.\nSebastian Kurz kancell\u00e1r szerint tov\u00e1bbi szigor\u00edt\u00e1sra van sz\u00fcks\u00e9g Ausztri\u00e1ban, a hat\u00f3s\u00e1gok a kor\u00e1bbin\u00e1l szigor\u00fabban ellen\u0151rzik majd a korl\u00e1toz\u00e1sok betart\u00e1s\u00e1t, a nyitva tart\u00f3 \u00fczletekben pedig k\u00f6telez\u0151v\u00e9 teszik bej\u00e1ratn\u00e1l kiosztott v\u00e9d\u0151maszkok haszn\u00e1lat\u00e1t. Ausztri\u00e1ban 9454 volt az igazolt fert\u0151z\u00f6ttek \u00e9s 108 a halottak sz\u00e1ma h\u00e9tf\u0151n.\nCsehorsz\u00e1g d\u00e9l-morvaorsz\u00e1gi ter\u00fclet\u00e9n h\u00e9tf\u0151n elkezdt\u00e9k az \u00fagynevezett intelligens karant\u00e9n rendszer\u00e9nek pr\u00f3ba\u00fczem\u00e9t, a rendszer alkalmaz\u00e1s\u00e1t orsz\u00e1gos szinten h\u00fasv\u00e9tt\u00f3l tervezik. Az \u00faj rendszer l\u00e9nyege, hogy az \u00fajonnan tal\u00e1lt fert\u0151z\u00f6ttekn\u00e9l min\u00e9l gyorsabban kinyomozz\u00e1k, kivel tal\u00e1lkozott az el\u0151z\u0151 \u00f6t napban, hogy ezeket a szem\u00e9lyeket szint\u00e9n tesztelhess\u00e9k. Ezt az \u00e9rintett beleegyez\u00e9se eset\u00e9n mobiltelefonj\u00e1nak \u00e9s bankk\u00e1rty\u00e1j\u00e1nak elektronikus nyomai alapj\u00e1n fogj\u00e1k meg\u00e1llap\u00edtani. Csehorsz\u00e1gban h\u00e9tf\u0151 est\u00e9re 2896-re emelkedett az \u00faj koronav\u00edrussal fert\u0151z\u00f6tt szem\u00e9lyek sz\u00e1ma. Vas\u00e1rnap 168 \u00faj fert\u0151z\u00f6ttet regisztr\u00e1ltak, a napi n\u00f6veked\u00e9s \u00fcteme 10% al\u00e1 cs\u00f6kkent, a hal\u00e1los \u00e1ldozatok sz\u00e1ma 17.\nSzlov\u00e1ki\u00e1ban stagn\u00e1l az \u00faj fert\u0151z\u00f6ttek sz\u00e1ma, h\u00e9tf\u0151n 7197 igazolt fert\u0151z\u00f6ttet tartottak nyilv\u00e1n.\u00a0\u00a0Lengyelorsz\u00e1gban h\u00e9tf\u0151 reggelig 1984-re n\u0151tt a kimutatott fert\u0151z\u00e9sek sz\u00e1ma, eddig \u00f6sszesen 26 beteg hunyt el, az eg\u00e9szs\u00e9g\u00fcgy-miniszter a j\u00e1rv\u00e1ny t\u00f6megess\u00e9 v\u00e1l\u00e1s\u00e1ra figyelmeztetett.\nSzlov\u00e9ni\u00e1ban, ahol h\u00e9tf\u0151ig 756-ra n\u0151tt a fert\u0151z\u00f6ttek \u00e9s tizenegyen haltak meg, \u00e9jf\u00e9lt\u0151l lakhely elhagy\u00e1si tilalmat rendeltek el, s k\u00f6telez\u0151v\u00e9 tett\u00e9k a sz\u00e1jmaszkok \u00e9s v\u00e9d\u0151keszty\u0171k visel\u00e9s\u00e9t minden\u00fctt. Horv\u00e1torsz\u00e1gban egy nap alatt 56-tal, \u00f6sszesen 713-re n\u0151tt a regisztr\u00e1lt fert\u0151z\u00f6ttek sz\u00e1ma, \u00e9s eddig hat hal\u00e1los \u00e1ldozata van a j\u00e1rv\u00e1nynak.\nRom\u00e1ni\u00e1ban h\u00e9tf\u0151n megk\u00f6zel\u00edtette a k\u00e9tezret a regisztr\u00e1lt koronav\u00edrusos fert\u0151z\u00f6ttek sz\u00e1ma, \u00edgy m\u00e1r csak a s\u00falyos eseteket sz\u00e1ll\u00edtj\u00e1k k\u00f3rh\u00e1zba, az enyhe t\u00fcneteket mutat\u00f3 betegeket pedig otthonukban kezelik. Az igazolt fert\u0151z\u00f6ttek k\u00f6z\u00fcl 53-at intenz\u00edv oszt\u00e1lyon \u00e1polnak, 33 beteg \u00e1llapota s\u00falyos, 44-en haltak bele eddig a betegs\u00e9gbe, 180 embert viszont m\u00e1r gy\u00f3gyultnak nyilv\u00e1n\u00edtottak.\nIr\u00e1nban 117 \u00fajabb hal\u00e1los \u00e1ldozata volt a j\u00e1rv\u00e1nynak, a regisztr\u00e1lt fert\u0151z\u00f6ttek sz\u00e1ma h\u00e9tf\u0151re pedig el\u00e9rte a 41 495-\u00f6t. Afganiszt\u00e1nban szint\u00e9n n\u0151tt a fert\u0151z\u00f6ttek sz\u00e1ma, T\u00f6r\u00f6korsz\u00e1gban \u00fajabb ter\u00fcleteket vontak vesztegz\u00e1r al\u00e1, valamint karant\u00e9n al\u00e1 ker\u00fclt a ciszjord\u00e1niai Hebron v\u00e1rosa is. Benj\u00e1min Netanjahu izraeli minisztereln\u00f6k\u00f6t ism\u00e9t tesztelik, miut\u00e1n egyik tan\u00e1csad\u00f3ja fert\u0151z\u00f6tt lett.\u00a0\u00a0\nAz Egyes\u00fclt \u00c1llamokban folyamatosan n\u0151 a koronav\u00edrus \u00e1ltal fert\u0151z\u00f6ttek \u00e9s a hal\u00e1lesetek sz\u00e1ma. A Johns Hopkins egyetem h\u00e9tf\u0151 esti d\u00e9li adatai szerint eddig t\u00f6bb mint 144 ezer amerikain\u00e1l mutatt\u00e1k ki a fert\u0151z\u00e9st, a halottak sz\u00e1ma pedig meghaladja a 2500-at. Andrew Cuomo, New York \u00e1llam korm\u00e1nyz\u00f3ja h\u00e9tf\u0151n bejelentette, hogy egyed\u00fcl az \u00e1llamban a COVID-19 a vas\u00e1rnapi 965 hal\u00e1los \u00e1ldozathoz k\u00e9pest h\u00e9tf\u0151re m\u00e1r t\u00f6bb mint ezer \u00e1ldozatot k\u00f6vetelt.\nBev\u00e1s\u00e1rl\u00f3k\u00f6zpontok \u00e9s \u00fczletek nyithattak ki h\u00e9tf\u0151n a k\u00f6z\u00e9p-k\u00ednai Vuhanban, ahonnan az \u00faj koronav\u00edrus a m\u00falt \u00e9v v\u00e9g\u00e9n terjedni kezdett; miut\u00e1n az egyre kedvez\u0151bb j\u00e1rv\u00e1ny\u00fcgyi adatoknak k\u00f6sz\u00f6nhet\u0151en a helyi korm\u00e1nyzat fokozatosan enyh\u00edti a k\u00f3r megf\u00e9kez\u00e9s\u00e9re \u00e9letbe l\u00e9ptetett, szigor\u00fa \u00f3vint\u00e9zked\u00e9seket. Vuhanb\u00f3l h\u00e9tf\u0151n m\u00e1r hatodik napja nem jelentettek egyetlen \u00fajabb fert\u0151z\u00f6ttet sem\nAz afrikai betegs\u00e9gmegel\u0151z\u0151 k\u00f6zpont adatai szerint 46 orsz\u00e1gban 4760 igazolt fert\u0151z\u00f6ttet \u00e9s 146 hal\u00e1lesetet tartottak nyilv\u00e1n.\n\nMTI 2020. m\u00e1rcius 30.\n\n"}]