[{"date": "2020-03-19 16:28", "url": "https://koronavirus.gov.hu/cikkek/varga-mihaly-magyar-bankrendszer-felkeszult-hitelfizetesi-moratoriumra", "h1": "Varga Mih\u00e1ly: a magyar bankrendszer felk\u00e9sz\u00fclt a hitelfizet\u00e9si morat\u00f3riumra", "body": "\nA magyar bankrendszer felk\u00e9sz\u00fclt a rendk\u00edv\u00fcli helyzetre \u00e9s az ahhoz kapcsol\u00f3d\u00f3 olyan k\u00fcl\u00f6nleges int\u00e9zked\u00e9sekre, mint a hitelfizet\u00e9si morat\u00f3rium - mondta a Magyar Banksz\u00f6vets\u00e9g k\u00e9pvisel\u0151ivel folytatott\u00a0egyeztet\u00e9st k\u00f6vet\u0151en a p\u00e9nz\u00fcgyminiszter.\n\nVarga Mih\u00e1ly k\u00f6z\u00f6lte, hogy a szerd\u00e1n bejelentett hitelfizet\u00e9si morat\u00f3rium - mely szerint a mag\u00e1nszem\u00e9lyek \u00e9s a v\u00e1llalkoz\u00e1sok 2020. m\u00e1rcius 17-ig megk\u00f6t\u00f6tt hiteleinek t\u0151ke- \u00e9s kamatfizet\u00e9si k\u00f6telezetts\u00e9g\u00e9t az \u00e9v v\u00e9g\u00e9ig felf\u00fcggesztik - automatikusan \u00e9letbe l\u00e9p, \u00edgy nem sz\u00fcks\u00e9ges jelezni, ha valaki \u00e9lni szeretne a lehet\u0151s\u00e9ggel. Az ad\u00f3soknak akkor kell \u00e9rtes\u00edteni\u00fck a p\u00e9nzint\u00e9zeteket, ha v\u00e1ltozatlan rendben, megszak\u00edt\u00e1s n\u00e9lk\u00fcl szeretn\u00e9k folytatni a t\u00f6rleszt\u00e9st - tette hozz\u00e1.\nA futamid\u0151 a r\u00e9szletfizet\u00e9si sz\u00fcnet idej\u00e9vel hosszabbodik, vagyis nem kell v\u00e1ltozatlan futamid\u0151 miatt tartani a r\u00e9szletek emelked\u00e9s\u00e9t\u0151l. A p\u00e9nz\u00fcgyminiszter elmondta azt is, hogy a korm\u00e1ny napi kapcsolatban marad a banksz\u00f6vets\u00e9ggel, \u00e9s egyeztet a korm\u00e1nyrendeletben megjelen\u0151 szab\u00e1lyokr\u00f3l, valamint az ahhoz kapcsol\u00f3d\u00f3 \u00e1ll\u00e1sfoglal\u00e1sokr\u00f3l.\u00a0\u00a0\u00a0\u00a0 \u00dajs\u00e1g\u00edr\u00f3i k\u00e9rd\u00e9sre v\u00e1laszolva a p\u00e9nz\u00fcgyminiszter k\u00f6z\u00f6lte, hogy a fizet\u00e9si morat\u00f3rium a di\u00e1khitelekre is vonatkozik. A taxisoknak kedvez\u0151 k\u00f6nny\u00edt\u00e9s - mint mondta - nem egyed\u00fcl\u00e1ll\u00f3 Eur\u00f3p\u00e1ban, hasonl\u00f3 int\u00e9zked\u00e9seket m\u00e1sutt is bevezettek, v\u00e1laszul a j\u00e1rv\u00e1nyhelyzet miatti keresletcs\u00f6kken\u00e9sre.\nA P\u00e9nz\u00fcgyminiszt\u00e9rium\u00a0k\u00f6zlem\u00e9nye - id\u00e9zve Varga Mih\u00e1ly szavait - arra is kit\u00e9rt, hogy \u00e9rdemes k\u00e9rni a tov\u00e1bbi folyamatos, eredeti szerz\u0151d\u00e9s szerinti fizet\u00e9s lehet\u0151s\u00e9g\u00e9t a bankt\u00f3l, ha nem \u00e1ll fenn indok a t\u00f6rleszt\u00e9s felf\u00fcggeszt\u00e9s\u00e9re.\nA k\u00f6zlem\u00e9ny hangs\u00falyozza azt is, hogy Varga Mih\u00e1ly kifejtette: \u00e1ttekintett\u00e9k a p\u00e9nz\u00fcgyi szektor helyzet\u00e9t, a magyar bankrendszer stabil \u00e9s szil\u00e1rd, 2019 a p\u00e9nzint\u00e9zetek egyik legeredm\u00e9nyesebb \u00e9ve volt az elm\u00falt \u00e9vtizedben, t\u00f6bbek k\u00f6z\u00f6tt ez\u00e9rt is van a szektornak annyi mozg\u00e1stere, hogy t\u00e1mogat\u00f3lag tud r\u00e9szt venni a meghozott int\u00e9zked\u00e9sekben.\nA Magyar Banksz\u00f6vets\u00e9g eln\u00f6ke azt k\u00e9rte az \u00fcgyfelekt\u0151l, hogy a szerd\u00e1n bejelentett int\u00e9zked\u00e9sek miatt egyel\u0151re ne keress\u00e9k f\u00f6l a bankfi\u00f3kokat. Becsei Andr\u00e1s k\u00f6z\u00f6lte, hogy a sz\u00fcks\u00e9ges t\u00e1j\u00e9koztat\u00e1st mindenki id\u0151ben meg fogja kapni, a hitelint\u00e9zetek pedig a szem\u00e9lyes \u00fcgyint\u00e9z\u00e9s kiv\u00e1lt\u00e1s\u00e1ra l\u00e9trehozz\u00e1k az elektronikus egyeztet\u00e9s lehet\u0151s\u00e9geit. A banksz\u00f6vets\u00e9g a r\u00e9szletszab\u00e1lyokat m\u00e9g vizsg\u00e1lja, \u00e1m gyors \u00e9s hat\u00e9kony int\u00e9zked\u00e9snek tartja a j\u00e1rv\u00e1nyhelyzet k\u00f6vetkezm\u00e9nyeinek enyh\u00edt\u00e9s\u00e9re a hitelfizet\u00e9sek felf\u00fcggeszt\u00e9s\u00e9t - tette hozz\u00e1.\n\nMTI 2020. m\u00e1rcius 19.\n\n"}]