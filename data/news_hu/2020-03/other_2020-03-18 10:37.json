[{"date": "2020-03-18 10:37", "url": "https://koronavirus.gov.hu/cikkek/nehany-hatarallomas-kivetelevel-szunetel-nemzetkozi-vasuti-szemelyszallitas", "h1": "N\u00e9h\u00e1ny hat\u00e1r\u00e1llom\u00e1s kiv\u00e9tel\u00e9vel sz\u00fcnetel a nemzetk\u00f6zi vas\u00fati szem\u00e9lysz\u00e1ll\u00edt\u00e1s", "body": "\nAz Eur\u00f3p\u00e1ban a koronav\u00edrus miatt kialakult j\u00e1rv\u00e1ny\u00fcgyi \u00e9s vesz\u00e9lyhelyzetre val\u00f3 tekintettel n\u00e9h\u00e1ny hat\u00e1r\u00e1llom\u00e1s kiv\u00e9tel\u00e9vel szinte teljesen le\u00e1llt a nemzetk\u00f6zi vas\u00fati szem\u00e9lysz\u00e1ll\u00edt\u00e1s - t\u00e1j\u00e9koztatta a M\u00e1vinform szerd\u00e1n az MTI-t.\n\n\nA k\u00f6zlem\u00e9ny szerint a nemzetk\u00f6zi j\u00e1ratokat az itthoni szakaszokon p\u00f3tolja a vas\u00fatt\u00e1rsas\u00e1g, vagyis a hat\u00e1r\u00e1llom\u00e1sok \u00e9s a belf\u00f6ldi v\u00e9g\u00e1llom\u00e1sok k\u00f6z\u00f6tt k\u00f6zlekednek a vonatok.\nA belf\u00f6ldi vonatforgalomban a M\u00c1V h\u00e1l\u00f3zat\u00e1n nincsenek menetrendi korl\u00e1toz\u00e1sok a j\u00e1rv\u00e1ny\u00fcgyi helyzet miatt, a Gyermekvas\u00fat azonban nem j\u00e1r - tett\u00e9k hozz\u00e1.\nAusztri\u00e1val m\u00e9g fenntartj\u00e1k a vas\u00fati \u00f6sszek\u00f6ttet\u00e9st a M\u00c1V h\u00e1l\u00f3zatain. Az osztr\u00e1k vas\u00fatv\u00e1llalat kedden a GYSEV h\u00e1l\u00f3zat\u00e1n Szentgotth\u00e1rd \u00e9s az ausztriai Fehring, illetve Jennersdorf k\u00f6z\u00f6tt felf\u00fcggesztette a k\u00f6zleked\u00e9st. Ausztri\u00e1n \u00e1t N\u00e9metorsz\u00e1g \u00e9s Magyarorsz\u00e1g k\u00f6z\u00f6tt is j\u00e1rnak vonatok, a railjetek \u00e9s a t\u00f6bbi nemzetk\u00f6zi j\u00e1rat k\u00f6zlekedik (kiv\u00e9ve a Budapest \u00e9s Hamburg k\u00f6z\u00f6tti Hung\u00e1ria EC, valamint a Budapest \u00e9s Berlin k\u00f6z\u00f6tti Metropol EuroNight), de a hat\u00e1rellen\u0151rz\u00e9sek miatt 20-40 perccel megn\u0151het a menetid\u0151.\nSzerbi\u00e1val a kelebiai hat\u00e1r\u00e1llom\u00e1sn\u00e1l m\u00e9g van vas\u00fati \u00f6sszek\u00f6ttet\u00e9s.\nA szomsz\u00e9dos orsz\u00e1gok k\u00f6z\u00fcl Szlov\u00e1kia m\u00e1rcius 13., Rom\u00e1nia - a l\u0151k\u00f6sh\u00e1zi \u00e9s a biharkeresztesi hat\u00e1r\u00e1llom\u00e1s kiv\u00e9tel\u00e9vel - m\u00e1rcius 14., Szlov\u00e9nia m\u00e1rcius 16. \u00f3ta nem fogad \u00e9s nem ind\u00edt nemzetk\u00f6zi vonatokat.\nA horv\u00e1t \u00e9s az ukr\u00e1n hat\u00e1ron is felf\u00fcggesztett\u00e9k a forgalmat.\nRom\u00e1ni\u00e1b\u00f3l Magyarorsz\u00e1gra a vas\u00fati eljut\u00e1s ma m\u00e9g Biharkeresztesen kereszt\u00fcl biztos\u00edtott. A Magyarorsz\u00e1gr\u00f3l kil\u00e9p\u0151 vonatok kedden k\u00f6zlekedtek, a Rom\u00e1ni\u00e1b\u00f3l Magyarorsz\u00e1gra bel\u00e9p\u0151 vonatok pedig szerd\u00e1n k\u00f6zlekednek \u00e1tmenetileg utolj\u00e1ra.\nMagyarorsz\u00e1g \u00e9s Csehorsz\u00e1g, Lengyelorsz\u00e1g, valamint Sv\u00e1jc k\u00f6z\u00f6tt sem k\u00f6zlekednek ideiglenesen a vonatok.\nForr\u00e1s: MTI\n\n"}]