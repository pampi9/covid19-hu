[{"date": "2020-03-25 13:20", "url": "https://koronavirus.gov.hu/cikkek/orszagos-tisztifoorvos-az-idosotthonokban-kiemelten-fontos-az-idosek-vedelme", "h1": "Orsz\u00e1gos tisztif\u0151orvos: az id\u0151sotthonokban is kiemelten fontos az id\u0151sek v\u00e9delme", "body": "\nAz id\u0151sotthonokban is kiemelten fontos az id\u0151sek v\u00e9delme - mondta az orsz\u00e1gos tisztif\u0151orvos a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n. Hozz\u00e1tette: Magyarorsz\u00e1gon m\u00e9g nincs t\u00f6meges megbeteged\u00e9s, csak a csoportos megbeteged\u00e9sek sz\u00e1ma n\u00f6vekszik.\n\n\nM\u00fcller Cec\u00edlia kiemelte, az id\u0151sotthonokban \u00e9l\u0151k v\u00e9delme is rendk\u00edv\u00fcl fontos, ez\u00e9rt kor\u00e1bban m\u00e1r sz\u00e1mos int\u00e9zked\u00e9st hoztak, ilyen volt a l\u00e1togat\u00e1si tilalom bevezet\u00e9se vagy a felv\u00e9teli z\u00e1rlat elrendel\u00e9se. Mint mondta, fontos, hogy az id\u0151sotthonok ter\u00fclet\u00e9n se legyenek csoportosul\u00e1sok. Az ilyen otthonokban a \"kij\u00e1r\u00e1si tilalom\" \u00fagy \u00e9rtelmezend\u0151, hogy az int\u00e9zet kertj\u00e9be ki lehet menni, a fekv\u0151betegek szob\u00e1j\u00e1t pedig \u00e9rdemes gyakran szell\u0151ztetni.\nFontos a napi rendszeres mozg\u00e1s, az eg\u00e9szs\u00e9ges t\u00e1pl\u00e1lkoz\u00e1s \u00e9s fontos a csal\u00e1dtagokkal val\u00f3 - a szem\u00e9lyes tal\u00e1lkoz\u00e1st kiz\u00e1r\u00f3 - kapcsolattart\u00e1s telefonon vagy egy\u00e9b m\u00f3don - tette hozz\u00e1. A szakember elmondta, az id\u0151sekn\u00e9l a klinikai t\u00fcnetek v\u00e1ltozhatnak az immun\u00e1llapotuk \u00e9s az \u00e9letkoruk szerint. Ha valakinek b\u00e1rmilyen l\u00e9g\u00fati panasza van, sz\u00f3lni kell az otthon munkat\u00e1rs\u00e1nak, \u0151 fogja az orvost \u00e9rtes\u00edteni.\nM\u00fcller Cec\u00edlia egyben megk\u00f6sz\u00f6nte a szoci\u00e1lis int\u00e9zm\u00e9nyekben dolgoz\u00f3k munk\u00e1j\u00e1t, \u00e9s k\u00f6z\u00f6lte: a c\u00e9l tov\u00e1bbra is az, hogy a j\u00e1rv\u00e1ny terjed\u00e9s\u00e9t lass\u00edts\u00e1k. A legfrissebb adatok szerint 226 igazolt koronav\u00edrus-fert\u0151z\u00f6tt van az orsz\u00e1gban, t\u00edzen elhunytak a betegs\u00e9g k\u00f6vetkezt\u00e9ben, \u0151k valamennyien m\u00e1s, kr\u00f3nikus betegs\u00e9gben is szenvedtek. A hivatalos adatok szerint 21-en felgy\u00f3gyultak a betegs\u00e9gb\u0151l, \u00e9s 6817 mint\u00e1t vizsg\u00e1ltak az akkredit\u00e1lt laborat\u00f3riumban. Intenz\u00edv ell\u00e1t\u00e1sra hat ember szorul.\nM\u00fcller Cec\u00edlia k\u00e9rd\u00e9sre elmondta, a magyar laborat\u00f3riumi vizsg\u00e1latok az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sai szerint t\u00f6rt\u00e9nnek, k\u00e9t laborvizsg\u00e1lat sz\u00fcks\u00e9ges a gyan\u00fas esetekn\u00e9l. A k\u00f3rh\u00e1zi kapacit\u00e1sokr\u00f3l sz\u00f3lva azt mondta, minden k\u00f3rh\u00e1z felk\u00e9sz\u00fclt a betegek fogad\u00e1s\u00e1ra, h\u00e9tr\u0151l h\u00e9tre fokozz\u00e1k kapacit\u00e1sukat az int\u00e9zm\u00e9nyek. M\u00fcller Cec\u00edlia k\u00e9rd\u00e9sre v\u00e1laszolva elmondta, a t\u00fcnetszeg\u00e9ny vagy t\u00fcnetmentes fert\u0151z\u00f6ttek sz\u00e1ma a regisztr\u00e1lt betegeknek t\u00f6bbsz\u00f6r\u00f6se lehet, hiszen az esetek 80 sz\u00e1zal\u00e9k\u00e1ban \u00edgy zajlik le a betegs\u00e9g.\n\u00a0\nMTI 2020. m\u00e1rcius 25., szerda 12:59\n\n"}]