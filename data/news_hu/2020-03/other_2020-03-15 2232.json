[{"date": "2020-03-15 22:32", "url": "https://koronavirus.gov.hu/cikkek/korlatozasok-hetfo-estetol-magyar-ukran-kozuti-hatarforgalomban", "h1": "Korl\u00e1toz\u00e1sok h\u00e9tf\u0151 est\u00e9t\u0151l a magyar-ukr\u00e1n k\u00f6z\u00fati hat\u00e1rforgalomban", "body": "\nKorl\u00e1toz\u00e1sokat vezet be h\u00e9tf\u0151 est\u00e9t\u0151l a magyar-ukr\u00e1n k\u00f6z\u00fati hat\u00e1r\u00e1tkel\u0151helyeken a koronav\u00edrus terjed\u00e9se miatt az ukr\u00e1n hat\u00e1r\u0151rs\u00e9g - k\u00f6z\u00f6lte a Szabolcs-Szatm\u00e1r-Bereg Megyei Rend\u0151r-f\u0151kapit\u00e1nys\u00e1g vas\u00e1rnap a rend\u0151rs\u00e9g honlapj\u00e1n.\n\n\nA k\u00f6zlem\u00e9nyben azt \u00edrt\u00e1k, az ukr\u00e1n hat\u00f3s\u00e1gok el\u0151rel\u00e1that\u00f3lag magyar id\u0151 szerint m\u00e1rcius 16-\u00e1n 23 \u00f3r\u00e1t\u00f3l \u00e1prilis 3-ig ideiglenesen betiltj\u00e1k az Ukrajn\u00e1ba t\u00f6rt\u00e9n\u0151 bel\u00e9p\u00e9st a k\u00fclf\u00f6ldi, valamint a hontalan utasok sz\u00e1m\u00e1ra.\nA rendelkez\u00e9s nem vonatkozik azokra az utaz\u00f3kra, akiknek \u00e1lland\u00f3 vagy ideiglenes tart\u00f3zkod\u00e1si joguk van Ukrajna ter\u00fclet\u00e9re, illetve arra, aki ukr\u00e1n \u00e1llampolg\u00e1r h\u00e1zast\u00e1rsa vagy gyermeke.\nSzint\u00e9n bel\u00e9phetnek az orsz\u00e1gba az Ukrajn\u00e1ban akkredit\u00e1lt k\u00fclf\u00f6ldi diplom\u00e1ciai \u00e9s konzuli k\u00e9pviseletek munkat\u00e1rsai, hivatalos nemzetk\u00f6zi misszi\u00f3k k\u00e9pvisel\u0151i \u00e9s csal\u00e1dtagjaik.\nA korl\u00e1toz\u00e1s nem \u00e9rinti az \u00e1rusz\u00e1ll\u00edt\u00f3 teherg\u00e9pj\u00e1rm\u0171vek vezet\u0151it \u00e9s szem\u00e9lyzet\u00e9t, valamint a l\u00e9gi \u00e9s v\u00edzi j\u00e1rm\u0171vek leg\u00e9nys\u00e9g\u00e9t.\nA meghat\u00e1rozott id\u0151szakban az aut\u00f3buszok ki- \u00e9s bel\u00e9p\u00e9se is sz\u00fcnetel a magyar-ukr\u00e1n hat\u00e1r\u00e1llom\u00e1sokon - olvashat\u00f3 a police.hu oldalon.\n\n"}]