[{"date": "2020-03-27 15:43", "url": "https://koronavirus.gov.hu/cikkek/verellato-szolgalat-kijarasi-korlatozas-alatt-lehet-vert-adni", "h1": "V\u00e9rell\u00e1t\u00f3 szolg\u00e1lat: a kij\u00e1r\u00e1si korl\u00e1toz\u00e1s alatt is lehet v\u00e9rt adni", "body": "\nV\u00e9rad\u00e1s c\u00e9lj\u00e1b\u00f3l a kij\u00e1r\u00e1si korl\u00e1toz\u00e1s alatt is lehets\u00e9ges a lakhelyelhagy\u00e1s - k\u00f6z\u00f6lte az Orsz\u00e1gos V\u00e9rell\u00e1t\u00f3 Szolg\u00e1lat.\n\nEml\u00e9keztettek r\u00e1: a korm\u00e1ny szombatt\u00f3l kij\u00e1r\u00e1si korl\u00e1toz\u00e1st vezet be Magyarorsz\u00e1g eg\u00e9sz ter\u00fclet\u00e9re, az emberek a lak\u00f3hely\u00fcket k\u00e9t h\u00e9ten kereszt\u00fcl csak munkav\u00e9gz\u00e9s vagy az alapvet\u0151 sz\u00fcks\u00e9gletek ell\u00e1t\u00e1sa c\u00e9lj\u00e1b\u00f3l hagyhatj\u00e1k el.\nHangs\u00falyozt\u00e1k: a v\u00e9rad\u00e1s, plazmaad\u00e1s azonban azon alapos okok k\u00f6z\u00e9 tartozik, amelyek eset\u00e9ben elhagyhat\u00f3 a lakhely, \u00e9s felkereshet\u0151 a legk\u00f6zelebbi v\u00e9rad\u00e1si, illetve plazmaad\u00e1si helysz\u00edn.\nAz OVSZ tudatta azt is, hogy a v\u00e9rad\u00f3k \u00e9s a v\u00e9rad\u00e1sban dolgoz\u00f3k eg\u00e9szs\u00e9g\u00e9nek v\u00e9delme \u00e9rdek\u00e9ben a v\u00e9rad\u00e1s helysz\u00edn\u00e9re t\u00f6rt\u00e9n\u0151 bel\u00e9p\u00e9s el\u0151tt biztos\u00edtj\u00e1k \u00e9s elv\u00e1rj\u00e1k a k\u00e9zfert\u0151tlen\u00edt\u00e9st, a v\u00e9rad\u00e1si helysz\u00ednen pedig korl\u00e1tozz\u00e1k a helyis\u00e9gben tart\u00f3zkod\u00f3 v\u00e9rad\u00f3k sz\u00e1m\u00e1t.\nA k\u00e9rd\u0151\u00edvek kit\u00f6lt\u00e9s\u00e9re, v\u00e1rakoz\u00e1sra, v\u00e9rad\u00e1sra szolg\u00e1l\u00f3 ter\u00fcletet \u00fagy alakulj\u00e1k ki, hogy biztos\u00edtott legyen az egyes v\u00e9rad\u00f3k k\u00f6z\u00f6tt a 1,5 m\u00e9teres t\u00e1vols\u00e1g. Azokat a munkat\u00e1rsainkat, akik valamilyen szempontb\u00f3l kock\u00e1zatot jelentenek, t\u00e1vol tartjuk a v\u00e9rad\u00f3esem\u00e9nyekt\u0151l - tett\u00e9k hozz\u00e1. Kiemelt\u00e9k: ezek a biztons\u00e1gi int\u00e9zked\u00e9sek \u00e9rv\u00e9nyesek a plazmagy\u0171jt\u0151 \u00e1llom\u00e1sokon is.\nTudatt\u00e1k: szigor\u00fabb v\u00e9rad\u00e1si felt\u00e9teleket hat\u00e1roztak meg, amelyekr\u0151l a\u00a0http://www.ovsz.hu/ovsz/veradoknak-szolo-tajekoztatas\u00a0oldalon lehet t\u00e1j\u00e9koz\u00f3dni. Itt t\u00f6bbek k\u00f6z\u00f6tt azt k\u00e9rik, ne jelentkezzen v\u00e9rad\u00e1sra, \u00e9s ne l\u00e9pjen be a v\u00e9rad\u00e1s ter\u00fclet\u00e9re az, aki az elm\u00falt egy h\u00f3napban k\u00fclf\u00f6ld\u00f6n j\u00e1rt, kimutatt\u00e1k n\u00e1la a koronav\u00edrust, vagy val\u00f3sz\u00edn\u0171s\u00edtetten vagy igazoltan koronav\u00edrussal fert\u0151z\u00f6tt szem\u00e9llyel ker\u00fclt szoros kapcsolatba. A v\u00e9rell\u00e1t\u00f3 szolg\u00e1lat azt k\u00e9ri, azok se menjenek v\u00e9rt adni, akiknek hirtelen megjelen\u0151 betegs\u00e9ge volt, p\u00e9ld\u00e1ul magas, 37,5 Celsius-fokn\u00e1l magasabb l\u00e1z, izomf\u00e1jdalom, k\u00f6h\u00f6g\u00e9s, l\u00e9gszomj, vagy er\u0151s f\u00e1rad\u00e9konys\u00e1g.\n\"Elk\u00f6telezett v\u00e9rad\u00f3inknak k\u00f6sz\u00f6nhet\u0151en a v\u00e9rk\u00e9szlet stabil, a k\u00f3rh\u00e1zak v\u00e9rell\u00e1t\u00e1sa folyamatos, a plazmaad\u00e1ssal pedig a gy\u00f3gyszeralapanyag ut\u00e1np\u00f3tl\u00e1s biztos\u00edtott\" - sz\u00f6gezt\u00e9k le, megk\u00f6sz\u00f6nve a v\u00e9rad\u00f3knak, hogy a jelenlegi helyzetben is sz\u00e1m\u00edthatnak r\u00e1juk.\n\n\nMTI 2020. m\u00e1rcius 27.\n\n"}]