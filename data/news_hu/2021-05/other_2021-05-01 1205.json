[{"date": "2021-05-01 12:05", "url": "https://koronavirus.gov.hu/cikkek/penzugyminiszterium-megkezdodhet-magyar-gazdasag-ujrainditasa", "h1": "P\u00e9nz\u00fcgyminiszt\u00e9rium: megkezd\u0151dhet a magyar gazdas\u00e1g \u00fajraind\u00edt\u00e1sa", "body": "\nA Gazdas\u00e1gv\u00e9delmi \u00e9s a Gazdas\u00e1g-\u00dajraind\u00edt\u00e1si Akci\u00f3terv, valamint az eredm\u00e9nyes olt\u00e1si program megteremti a lehet\u0151s\u00e9get arra, hogy a magyar gazdas\u00e1g id\u00e9n visszat\u00e9rjen a dinamikus, uni\u00f3s \u00e1tlag feletti n\u00f6veked\u00e9si p\u00e1ly\u00e1ra - \u00e1ll a P\u00e9nz\u00fcgyminiszt\u00e9rium \u00e1ltal bemutatott Konvergencia Programban, amelyet a t\u00e1rca beny\u00fajtott az Eur\u00f3pai Bizotts\u00e1ghoz.\n\nP\u00e9nz\u00fcgyminiszt\u00e9rium szombaton MTI-hez eljutatott k\u00f6zlem\u00e9nye szerint a dokumentum id\u00e9nre 4,3 sz\u00e1zal\u00e9kos, m\u00edg j\u00f6v\u0151re 5,2 sz\u00e1zal\u00e9kos n\u00f6veked\u00e9st jelez el\u0151re.\nA Gazdas\u00e1gv\u00e9delmi Akci\u00f3terv keret\u00e9ben jelent\u0151s forr\u00e1sok \u00e1ramlottak a gazdas\u00e1gba, amelyek egyar\u00e1nt seg\u00edtett\u00e9k a v\u00e1llalkoz\u00e1sokat, csal\u00e1dokat \u00e9s munkav\u00e1llal\u00f3kat - \u00e1ll a Konvergencia Programban, amely t\u00e1j\u00e9koztat\u00e1st ad a korm\u00e1ny gazdas\u00e1gpolitikai c\u00e9ljair\u00f3l, ismerteti a makrogazdas\u00e1gi \u00e9s k\u00f6lts\u00e9gvet\u00e9si folyamatokat, k\u00fcl\u00f6n\u00f6s tekintettel a koronav\u00edrus-v\u00e1ls\u00e1g hat\u00e1saira \u00e9s az arra adott gazdas\u00e1gpolitikai v\u00e1laszokra.\nA dokumentum r\u00f6gz\u00edti: a Gazdas\u00e1gv\u00e9delmi Akci\u00f3terv eredm\u00e9nyeire alapozva a korm\u00e1ny meghirdette a Gazdas\u00e1g-\u00dajraind\u00edt\u00e1si Akci\u00f3tervet, amelynek int\u00e9zked\u00e9sei hossz\u00fa t\u00e1von is t\u00e1mogatj\u00e1k a magyar gazdas\u00e1g n\u00f6veked\u00e9s\u00e9t. A beruh\u00e1z\u00e1sok \u00e9s a versenyk\u00e9pess\u00e9g n\u00f6vel\u00e9s\u00e9t seg\u00edt\u0151 k\u00f6lts\u00e9gvet\u00e9si \u00f6szt\u00f6nz\u0151k mellett a gazdas\u00e1g teljes\u00edtm\u00e9ny\u00e9t seg\u00edti, hogy a 2021-2027-es id\u0151szakban t\u00f6bb mint 40 milli\u00e1rd eur\u00f3 \u00faj uni\u00f3s forr\u00e1s \u00e1ll Magyarorsz\u00e1g rendelkez\u00e9s\u00e9re - \u00e1ll a dokumentumban. A n\u00f6veked\u00e9st t\u00e1mogatja, hogy az ad\u00f3politika tov\u00e1bbra is a munk\u00e1t terhel\u0151 ad\u00f3k cs\u00f6kkent\u00e9s\u00e9re, a v\u00e1llalkoz\u00e1sok terheinek m\u00e9rs\u00e9kl\u00e9s\u00e9re, az ad\u00f3beszed\u00e9s hat\u00e9konys\u00e1g\u00e1nak n\u00f6vel\u00e9s\u00e9re \u00e9s az ad\u00f3rendszer egyszer\u0171s\u00edt\u00e9s\u00e9re helyezi a hangs\u00falyt - \u00edrta a P\u00e9nz\u00fcgyminiszt\u00e9rium.\nA program 2021-ben 4,3 sz\u00e1zal\u00e9kos, m\u00edg 2022-ben 5,2 sz\u00e1zal\u00e9kos n\u00f6veked\u00e9st val\u00f3sz\u00edn\u0171s\u00edt, ezt k\u00f6vet\u0151en a magyar gazdas\u00e1g \u00e9ves szinten 4 sz\u00e1zal\u00e9kot meghalad\u00f3 m\u00e9rt\u00e9kben b\u0151v\u00fclhet. A dokumentum 2021-re 7,5 sz\u00e1zal\u00e9kos, majd az azt k\u00f6vet\u0151 \u00e9vekre folyamatosan cs\u00f6kken\u0151 hi\u00e1nnyal sz\u00e1mol, hozz\u00e1t\u00e9ve, hogy Magyarorsz\u00e1g \u00e1llamad\u00f3ss\u00e1ga tov\u00e1bb cs\u00f6kkenhet, 2025-re el\u0151rel\u00e1that\u00f3lag a brutt\u00f3 hazai term\u00e9k 73,1 sz\u00e1zal\u00e9k\u00e1ra m\u00e9rs\u00e9kl\u0151dik - olvashat\u00f3 a k\u00f6zlem\u00e9nyben.\n\nMTI\n\n"}]