[{"date": "2021-05-10 12:47", "url": "https://koronavirus.gov.hu/cikkek/pm-aprilisban-tobblettel-zart-az-allamhaztartas-kozponti-alrendszere", "h1": "PM: \u00e1prilisban t\u00f6bblettel z\u00e1rt az \u00e1llamh\u00e1ztart\u00e1s k\u00f6zponti alrendszere", "body": "\n\u00c1prilisban az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt, \u00fagynevezett k\u00f6zponti alrendszere az egy \u00e9vvel kor\u00e1bbihoz nagys\u00e1grendileg hasonl\u00f3 100,5 milli\u00e1rd forintos t\u00f6bblettel z\u00e1rt. Az \u00e9v els\u0151 n\u00e9gy h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 1043,6 milli\u00e1rd forintos hi\u00e1nyt k\u00f6nyvelt el - k\u00f6z\u00f6lte h\u00e9tf\u0151n a P\u00e9nz\u00fcgyminiszt\u00e9rium (PM).\n\n\nA gyorst\u00e1j\u00e9koztat\u00f3 el\u0151zetes adataib\u00f3l kider\u00fcl, hogy a k\u00f6zponti k\u00f6lts\u00e9gvet\u00e9s 890,0 milli\u00e1rd forintos, az elk\u00fcl\u00f6n\u00edtett \u00e1llami p\u00e9nzalapok 14,5 milli\u00e1rd forintos, a t\u00e1rsadalombiztos\u00edt\u00e1s\u00a0p\u00e9nz\u00fcgyi alapjai pedig 139,1 milli\u00e1rd forintos hi\u00e1nyt mutattak a m\u00falt h\u00f3nap v\u00e9g\u00e9n.\n\u00a0\u00a0\u00a0\u00a0Tavaly \u00e1prilisban 104,5 milli\u00e1rd forint volt a k\u00f6zponti alrendszer t\u00f6bblete, a n\u00e9gyhavi hi\u00e1ny pedig 727,4 milli\u00e1rd forintot tett ki.\n\u00a0\u00a0\u00a0\u00a0Az els\u0151 n\u00e9gy h\u00f3napban felhalmozott hi\u00e1ny el\u00e9ri az 1491,2 milli\u00e1rd forintos \u00e9ves el\u0151ir\u00e1nyzat 69,9 sz\u00e1zal\u00e9k\u00e1t. Az Orsz\u00e1ggy\u0171l\u00e9snek \u00e1prilis elej\u00e9n beny\u00fajtott k\u00f6lts\u00e9gvet\u00e9si m\u00f3dos\u00edt\u00f3javaslat 796,5 milli\u00e1rd forinttal 2287,7 milli\u00e1rd forintra emeli az \u00e1llamh\u00e1ztart\u00e1s k\u00f6zponti alrendszer\u00e9nek idei \u00e9vre tervezett p\u00e9nzforgalmi hi\u00e1ny\u00e1t. Az uni\u00f3s m\u00f3dszertan szerinti \u00faj \u00e1llamh\u00e1ztart\u00e1si hi\u00e1nyc\u00e9lt a GDP 7,5 sz\u00e1zal\u00e9k\u00e1ban jel\u00f6li meg a tavaly j\u00f3v\u00e1hagyott 2,9 sz\u00e1zal\u00e9kkal szemben.\n\u00a0\u00a0\u00a0\u00a0A\u00a0P\u00e9nz\u00fcgyminiszt\u00e9rium gyorst\u00e1j\u00e9koztat\u00f3ja meger\u0151s\u00edti, hogy a k\u00f6lts\u00e9gvet\u00e9s m\u00f3dos\u00edt\u00e1s\u00e1val biztos\u00edtottak maradnak a j\u00e1rv\u00e1ny\u00fcgyi \u00e9s gazdas\u00e1g-\u00fajraind\u00edt\u00e1si int\u00e9zked\u00e9sek forr\u00e1sai, mik\u00f6zben az ad\u00f3ss\u00e1gszint is cs\u00f6kken\u0151 p\u00e1ly\u00e1ra \u00e1llhat. A gazdas\u00e1g \u00fajraind\u00edt\u00e1s\u00e1nak sarkalatos pontj\u00e1t jelent\u0151 2021-es k\u00f6lts\u00e9gvet\u00e9s m\u00f3dos\u00edt\u00e1s\u00e1t m\u00e9g a tavaszi \u00fcl\u00e9sszakon fogadhatja el az Orsz\u00e1ggy\u0171l\u00e9s - tett\u00e9k hozz\u00e1.\n\u00a0\u00a0\u00a0\u00a0PM hangs\u00falyozza: id\u00e9n a j\u00e1rv\u00e1ny elleni v\u00e9dekez\u00e9s mellett megkezd\u0151dhet a gazdas\u00e1g \u00fajraind\u00edt\u00e1sa is. A Gazdas\u00e1g-\u00fajraind\u00edt\u00e1si akci\u00f3terv lehet\u0151v\u00e9 teszi, hogy mindenki, akit a j\u00e1rv\u00e1ny neh\u00e9z helyzetbe hozott, talpra tudjon \u00e1llni.\n\u00a0\u00a0\u00a0\u00a0A j\u00e1rv\u00e1ny\u00fcgyi v\u00e9dekez\u00e9shez biztos\u00edtott forr\u00e1sok \u00e1prilis v\u00e9g\u00e9re meghaladt\u00e1k a 398,8 milli\u00e1rd forintot. A gazdas\u00e1g \u00fajraind\u00edt\u00e1s\u00e1t seg\u00edtve a korm\u00e1ny ism\u00e9telten meghosszabb\u00edtotta az \u00e1gazati b\u00e9rt\u00e1mogat\u00e1si rendszert, \u00edgy a b\u00e9rt\u00e1mogat\u00e1st a jogosult szektorok c\u00e9gei m\u00e1jus h\u00f3napra is k\u00e9rhetik, er\u0151s\u00edtette meg a PM.\n\u00a0\u00a0\u00a0\u00a0A miniszt\u00e9rium k\u00f6zlem\u00e9nye a kiad\u00e1sok k\u00f6z\u00fcl kiemelte m\u00e9g a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra ford\u00edtott 86,1 milli\u00e1rd forintot, \u00e9s a vas\u00fati fejleszt\u00e9sekre k\u00f6lt\u00f6tt 60,2 milli\u00e1rd forintot. Jelent\u0151snek nevezte m\u00e9g a k\u00f6zleked\u00e9si \u00e1gazati programokra kiadott 59,4 milli\u00e1rd forint, a k\u00f6z\u00fati fejleszt\u00e9sekre k\u00f6lt\u00f6tt 57,9 milli\u00e1rd forint, valamint a Modern V\u00e1rosok Program c\u00e9ljaira ford\u00edtott 42,2 milli\u00e1rd forintot, valamint a Turisztikai fejleszt\u00e9si c\u00e9lel\u0151ir\u00e1nyzatb\u00f3l kifizetett 37,5 milli\u00e1rd forintos \u00f6sszeget.\n\u00a0\u00a0\u00a0\u00a0Az \u00e1llamh\u00e1ztart\u00e1s k\u00f6zponti alrendszer\u00e9nek \u00e1prilis v\u00e9gi helyzet\u00e9r\u0151l sz\u00f3l\u00f3 r\u00e9szletes t\u00e1j\u00e9koztat\u00f3t m\u00e1jus 21-\u00e9n adja ki a\u00a0P\u00e9nz\u00fcgyminiszt\u00e9rium.\n\nMTI 2021. m\u00e1jus 10.\n\n"}]