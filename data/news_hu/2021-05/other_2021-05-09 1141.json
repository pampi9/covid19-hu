[{"date": "2021-05-09 11:41", "url": "https://koronavirus.gov.hu/cikkek/merkely-nem-szabad-elveszteni-az-oltakozasi-kedvet", "h1": "Merkely: nem szabad elveszteni az oltakoz\u00e1si kedvet", "body": "\nA kimagasl\u00f3 magyar olt\u00e1si eredm\u00e9nyek ellen\u00e9re sem szabad h\u00e1trad\u0151lni, nem szabad elveszteni a koronav\u00edrus elleni oltakoz\u00e1si kedvet - mondta a Semmelweis Egyetem rektora a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nMerkely B\u00e9la \u00fagy fogalmazott, a lecseng\u0151 j\u00e1rv\u00e1ny nem jelenti azt, hogy a pand\u00e9mia elm\u00falt, a harmadik hull\u00e1m lesz\u00e1ll\u00f3 \u00e1g\u00e1ban is vannak figyelmeztet\u0151 jelek. P\u00e9ldak\u00e9nt eml\u00edtette, hogy naponta nagyj\u00e1b\u00f3l sz\u00e1zan halnak meg a v\u00edrusfert\u0151z\u00e9s k\u00f6vetkezt\u00e9ben.\n\u00a0\u00a0\u00a0\u00a0Hangs\u00falyozta, a lakoss\u00e1g a m\u00e9dia \u00e9s a k\u00f6z\u00f6ss\u00e9gi fel\u00fcletek hat\u00e1s\u00e1ra kiv\u00e1r az oltakoz\u00e1ssal, ami tov\u00e1bbi megbeteged\u00e9sekkel j\u00e1r.\n\u00a0\u00a0\u00a0\u00a0A Semmelweis Egyetem rektora ez\u00e9rt mindenkinek azt javasolta, haszn\u00e1lja ki a lehet\u0151s\u00e9get, \u00e9s ig\u00e9nyeljen egyet a rendelkez\u00e9sre \u00e1ll\u00f3 vakcin\u00e1k k\u00f6z\u00fcl, mivel mindegyik ugyanolyan hat\u00e1st v\u00e1lt ki.\n\u00a0\u00a0\u00a0\u00a0Merkely B\u00e9la megism\u00e9telte, \u00f6tmilli\u00f3 beoltott el\u00e9r\u00e9se ut\u00e1n nem fordulhat rossz ir\u00e1nyba a koronav\u00edrus-j\u00e1rv\u00e1ny.\n\u00a0\u00a0\u00a0\u00a0A rektor b\u00e1tor \u00e9s j\u00f3 d\u00f6nt\u00e9snek nevezte, hogy Magyarorsz\u00e1g az Eur\u00f3pai Uni\u00f3ban els\u0151k\u00e9nt alkalmazta a k\u00ednai Sinopharm c\u00e9g vakcin\u00e1j\u00e1t, ami sokat tett hozz\u00e1 ahhoz, hogy \u00fajrainduljon az \u00e9let Magyarorsz\u00e1gon.\n\u00a0\u00a0\u00a0\u00a0Kiemelte, biztos volt benne, hogy csak id\u0151 k\u00e9rd\u00e9se, hogy az Eg\u00e9szs\u00e9g\u00fcgyi Vil\u00e1gszervezet (WHO) elismerje a Sinopharm-vakcina hat\u00e1soss\u00e1g\u00e1t, amit szerinte hamarosan az eur\u00f3pai \u00e9s az amerikai gy\u00f3gyszer\u00fcgyn\u00f6ks\u00e9gek is megtesznek majd.\n\u00a0\u00a0\u00a0\u00a0Elmondta, a Semmelweis Egyetemen csaknem hatezer koronav\u00edrusos esetet kezeltek, \u00e9s egyszer-egyszer olyat is tapasztaltak, hogy valakinek k\u00e9t vakcin\u00e1t k\u00f6vet\u0151en k\u00f3rh\u00e1zi ell\u00e1t\u00e1st ig\u00e9nyl\u0151 megbeteged\u00e9se lett, \u00e9s ebben nem volt k\u00fcl\u00f6nbs\u00e9g az alkalmazott olt\u00f3anyagok k\u00f6z\u00f6tt.\n\u00a0\u00a0\u00a0\u00a0A Sinopharm vakcin\u00e1ja j\u00f3l toler\u00e1lhat\u00f3, teh\u00e1t kev\u00e9s olt\u00e1si reakci\u00f3t fejt ki, emellett k\u00f6nnyen sz\u00e1ll\u00edthat\u00f3 \u00e9s hossz\u00fa ideig biztos\u00edthat\u00f3 p\u00e9ld\u00e1ul olt\u00f3buszokon - jegyezte meg Merkely B\u00e9la, aki arra is felh\u00edvta a figyelmet: a csal\u00e1dok \u00e9s a nemzet immunit\u00e1sa szempontj\u00e1b\u00f3l sem elhanyagolhat\u00f3, hogy Magyarorsz\u00e1gra 1,2 milli\u00f3 Sinopharm-vakcina \u00e9rkezett eddig.\n\nMTI 2021. m\u00e1jus 9.\n\n"}]