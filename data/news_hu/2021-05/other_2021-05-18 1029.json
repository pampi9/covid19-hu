[{"date": "2021-05-18 10:29", "url": "https://koronavirus.gov.hu/cikkek/jo-hir-az-erettsegizoknek-szobeli-vizsgat-tehet-aki-onhibajan-kivul-nem-tudott-reszt-venni-az", "h1": "J\u00f3 h\u00edr az \u00e9retts\u00e9giz\u0151knek: sz\u00f3beli vizsg\u00e1t tehet, aki \u00f6nhib\u00e1j\u00e1n k\u00edv\u00fcl nem tudott r\u00e9szt venni az \u00edr\u00e1sbelin \u00e9s ballag\u00e1sok is lesznek", "body": "\nA\u00a0 korm\u00e1ny d\u00f6nt\u00e9se \u00e9rtelm\u00e9ben azok az \u00e9retts\u00e9giz\u0151k, akik \u00f6nhib\u00e1jukon k\u00edv\u00fcl, p\u00e9ld\u00e1ul COVID fert\u0151z\u00e9s miatt nem tudtak megjelenni az \u00edr\u00e1sbeli vizsg\u00e1kon, sz\u00f3beli vizsg\u00e1t tehetnek m\u00e9g a jelenleg foly\u00f3 vizsgaid\u0151szakban. Emellett m\u00e1jus 25. ut\u00e1n lehet\u0151s\u00e9g ny\u00edlik az iskolai ballag\u00e1sok szabadt\u00e9ren t\u00f6rt\u00e9n\u0151 megszervez\u00e9s\u00e9re.\n\n\nHab\u00e1r a nagysz\u00e1m\u00fa vizsg\u00e1z\u00f3t megmozgat\u00f3 2021 m\u00e1jusi \u00edr\u00e1sbeli \u00e9retts\u00e9gi vizsg\u00e1k z\u00f6kken\u0151mentesen lezajlottak, \u00e9s a fert\u0151z\u00e9s gyan\u00faja a gondos \u00f3vint\u00e9zked\u00e9seknek, illetve a r\u00e9sztvev\u0151k fegyelmezetts\u00e9g\u00e9nek k\u00f6sz\u00f6nhet\u0151en sehol nem mer\u00fclt fel, n\u00e9h\u00e1ny tanul\u00f3 \u00f6nhib\u00e1j\u00e1n k\u00edv\u00fcl - p\u00e9ld\u00e1ul koronav\u00edrus fert\u0151z\u00e9s, vagy karant\u00e9n miatt - nem tudott megjelenni a vizsg\u00e1kon. Ez\u00e9rt a korm\u00e1ny \u00fagy d\u00f6nt\u00f6tt, hogy aki az \u00f6nhib\u00e1n k\u00edv\u00fcli okot igazolni tudja, m\u00e9g a mostani vizsgaid\u0151szakban, sz\u00f3beli vizsg\u00e1val p\u00f3tolhatja az elmaradt \u00edr\u00e1sbeli vizsg\u00e1t, \u00edgy a fels\u0151oktat\u00e1si felv\u00e9teli szempontj\u00e1b\u00f3l \u00e9rv\u00e9nyes vizsgaeredm\u00e9nnyel rendelkezik majd. A vizsga p\u00f3tl\u00e1s\u00e1r\u00f3l a vizsgaszervez\u0151 int\u00e9zm\u00e9nynek kell gondoskodnia.\u00a0\u00a0Az \u00e9retts\u00e9giz\u0151k \u00e9rdek\u00e9t szolg\u00e1lja az is, hogy azok a vizsg\u00e1z\u00f3k, akik a vesz\u00e9lyhelyzet miatt nem mentek el ingyenes \u00e9retts\u00e9gi \u00edr\u00e1sbeli vizsg\u00e1jukra, az elm\u00falt \u00e9vi szab\u00e1lyhoz hasonl\u00f3an a k\u00f6vetkez\u0151 k\u00e9t vizsgaid\u0151szakban, vagyis a 2021/2022-es tan\u00e9vben egy alkalommal t\u00e9r\u00edt\u00e9smentesen letehetik az adott vizsgat\u00e1rgyakb\u00f3l a vizsg\u00e1t.\nA korm\u00e1ny d\u00f6nt\u00f6tt arr\u00f3l is, hogy a javul\u00f3 j\u00e1rv\u00e1ny\u00fcgyi helyzetnek \u00e9s a lakoss\u00e1g egyre nagyobb \u00e1toltotts\u00e1g\u00e1nak k\u00f6sz\u00f6nhet\u0151en m\u00e1jus 25-t\u0151l megrendezhet\u0151k az iskol\u00e1kban a ballag\u00e1sok. A szabadt\u00e9ren megtartand\u00f3 \u00fcnneps\u00e9gen a megh\u00edvott vend\u00e9gek maszk visel\u00e9se eset\u00e9n \u00e9letkort\u00f3l, illetve a koronav\u00edrus elleni v\u00e9detts\u00e9gt\u0151l f\u00fcggetlen\u00fcl r\u00e9szt vehetnek, ugyanakkor a megh\u00edvhat\u00f3 sz\u00fcl\u0151k, rokonok sz\u00e1m\u00e1t, valamint a ballag\u00e1s sor\u00e1n betartand\u00f3 tov\u00e1bbi \u00f3vint\u00e9zked\u00e9seket az igazgat\u00f3 hat\u00e1rozhatja meg az int\u00e9zm\u00e9ny adotts\u00e1gainak figyelembev\u00e9tel\u00e9vel.\n\n\nSzint\u00e9n a kimagasl\u00f3an eredm\u00e9nyes magyar olt\u00e1si kamp\u00e1nynak k\u00f6sz\u00f6nhet\u0151, hogy az eddigi teljes tilt\u00e1st feloldva, a k\u00f6znevel\u00e9si int\u00e9zm\u00e9nyekbe a koronav\u00edrus ellen m\u00e1r v\u00e9dett - teh\u00e1t v\u00e9detts\u00e9gi igazolv\u00e1nnyal rendelkez\u0151, vagy az erre a c\u00e9lra k\u00e9sz\u00edtett applik\u00e1ci\u00f3 alapj\u00e1n jogosult - k\u00fcls\u0151s szem\u00e9lyek is bel\u00e9phetnek.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]