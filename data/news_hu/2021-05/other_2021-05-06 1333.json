[{"date": "2021-05-06 13:33", "url": "https://koronavirus.gov.hu/cikkek/kormanyinfo-augusztusig-maradnak-korlatozasok-vedettseggel-nem-rendelkezoknek", "h1": "Korm\u00e1nyinf\u00f3: augusztusig maradnak a korl\u00e1toz\u00e1sok a v\u00e9detts\u00e9ggel nem rendelkez\u0151knek", "body": "\nAugusztusig biztosan fennmaradnak a koronav\u00edrus-j\u00e1rv\u00e1ny miatti korl\u00e1toz\u00e1sok a v\u00e9detts\u00e9ggel nem rendelkez\u0151knek - jelentette be a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n.\n\n\nAz olt\u00e1soknak k\u00f6sz\u00f6nhet\u0151en siker\u00fclt a j\u00e1rv\u00e1ny harmadik hull\u00e1m\u00e1t megt\u00f6rni\u00a0\u00a0\u00a0\u00a0\n\nA miniszter k\u00f6z\u00f6lte, a koronav\u00edrus elleni olt\u00e1soknak k\u00f6sz\u00f6nhet\u0151en siker\u00fclt a koronav\u00edrus-j\u00e1rv\u00e1ny harmadik hull\u00e1m\u00e1t megt\u00f6rni.\nGuly\u00e1s Gergely elmondta, az elm\u00falt n\u00e9gy h\u00e9t alatt k\u00f6zel k\u00e9tmilli\u00f3 els\u0151 olt\u00e1st adtak be Magyarorsz\u00e1gon. 4 milli\u00f3 153 ezer felett van az els\u0151 olt\u00e1sban r\u00e9szes\u00fcltek sz\u00e1ma Magyarorsz\u00e1gon, azaz a 18 \u00e9v feletti lakoss\u00e1g k\u00f6zel 53 sz\u00e1zal\u00e9k\u00e1t beoltott\u00e1k - r\u00e9szletezte.\nKit\u00e9rt arra, hogy a regisztr\u00e1ltak mintegy 80 sz\u00e1zal\u00e9k\u00e1t beoltott\u00e1k, egymilli\u00f3n\u00e1l kevesebb azok sz\u00e1ma, akik m\u00e9g nem kapt\u00e1k meg az els\u0151 olt\u00e1st. Regisztr\u00e1ci\u00f3: vakcinainfo.gov.hu\nAz \u00fajraind\u00edt\u00e1s folytat\u00f3dhatott \u00e9s v\u00e9detts\u00e9gi igazolv\u00e1nnyal sz\u00e1mos szolg\u00e1ltat\u00e1s ig\u00e9nybe vehet\u0151 \n\nHozz\u00e1tette: ennek k\u00f6sz\u00f6nhet\u0151, hogy az \u00fajraind\u00edt\u00e1s folytat\u00f3dhatott, \u00e9s v\u00e9detts\u00e9gi igazolv\u00e1nnyal \u00fajra ig\u00e9nybe lehet venni a m\u00e1rcius \u00f3ta sz\u00fcnetel\u0151 szolg\u00e1ltat\u00e1sokat.\nGuly\u00e1s Gergely \u00fagy l\u00e1tta, szabads\u00e1gk\u00e9rd\u00e9sr\u0151l van sz\u00f3. \"Magyarorsz\u00e1g Eur\u00f3p\u00e1ban els\u0151k\u00e9nt szerezhette vissza a szabads\u00e1g\u00e1t\" - fogalmazott. Megjegyezte, a szabads\u00e1g k\u00e9ts\u00e9gk\u00edv\u00fcl nem teljes, de aki beoltatja mag\u00e1t, az visszakaphatja a megszokotthoz k\u00f6zeli \u00e9let\u00e9t.\nA j\u00e1rv\u00e1ny tov\u00e1bbra is vel\u00fcnk van, ez\u00e9rt a korl\u00e1toz\u00e1sok fennmaradnak a v\u00e9detts\u00e9ggel nem rendelkez\u0151k sz\u00e1m\u00e1ra \nGuly\u00e1s Gergely elmondta, \"a j\u00e1rv\u00e1ny tov\u00e1bbra is vel\u00fcnk van\", a koncerteken, a fesztiv\u00e1lokon, a sz\u00f3rakoz\u00f3helyeken \u00e9s a sportesem\u00e9nyeken val\u00f3 r\u00e9szv\u00e9telhez, illetve a sz\u00e1llod\u00e1k \u00e9s az \u00e9ttermek szolg\u00e1ltat\u00e1sainak ig\u00e9nybev\u00e9tel\u00e9hez a k\u00f6vetkez\u0151 h\u00f3napokban a v\u00e9detts\u00e9gi igazolv\u00e1ny n\u00e9lk\u00fcl\u00f6zhetetlen lesz.\nM\u00e1r h\u00e1rom vakcin\u00e1ra lehet online id\u0151pontot foglalni\u00a0\u00a0\u00a0- www.eeszt.gov.hu\nHangs\u00falyozta, a koronav\u00edrus elleni olt\u00e1s tov\u00e1bbra is \u00f6nk\u00e9ntes, de regisztr\u00e1ci\u00f3hoz k\u00f6t\u00f6tt.\nK\u00f6z\u00f6lte, n\u00e9h\u00e1ny napon bel\u00fcl b\u00e1rki megkaphatja az olt\u00e1st. Ismertet\u00e9se szerint most is nyitva van az id\u0151pontfoglal\u00e1s lehet\u0151s\u00e9ge az Astrazeneca-, a Sinopharm \u00e9s Szputnyik vakcin\u00e1ra.\nKifejtette: azoknak, akik bizonyos olt\u00e1sra v\u00e1rnak, azzal kell sz\u00e1molniuk, hogy ezen a h\u00e9ten kev\u00e9s Moderna- \u00e9s Pfizer-olt\u00e1s \u00e1ll rendelkez\u00e9sre, mivel a be\u00e9rkez\u0151 330 ezer adagb\u00f3l 200 ezer a m\u00e1sodik olt\u00e1s, m\u00edg 130 ezret f\u00e9lretesznek a 16-18 \u00e9v k\u00f6z\u00f6ttieknek.\nGuly\u00e1s Gergely szerint j\u00f6v\u0151 h\u00e9tt\u0151l \u00e1tlagosan, hetente 120-180 ezer Pfizer- \u00e9s Moderna-vakcina \u00e1ll rendelkez\u00e9sre, ebb\u0151l 20-30 ezer Moderna, 130-140 ezer Pfizer lesz els\u0151 olt\u00e1sk\u00e9nt beadhat\u00f3.\nA v\u00e9detts\u00e9gi igazolv\u00e1ny haszn\u00e1lat\u00e1r\u00f3l az emberek d\u00f6nt\u00f6ttek a konzult\u00e1ci\u00f3n\n\nKit\u00e9rt arra, hogy az\u00e9rt tartott a korm\u00e1ny konzult\u00e1ci\u00f3t, hogy meg tudja, mi a v\u00e9lem\u00e9nye a polg\u00e1roknak a j\u00e1rv\u00e1ny elleni v\u00e9dekez\u00e9sr\u0151l. K\u00f6z\u00f6lte, t\u00f6bb mint f\u00e9lmilli\u00f3 \u00e1llampolg\u00e1r fejtette ki a v\u00e9lem\u00e9ny\u00e9t, 65 sz\u00e1zal\u00e9kuk t\u00e1mogatta, hogy a v\u00e9detts\u00e9gi igazolv\u00e1nnyal rendelkez\u0151k \u00e9lvezhessenek el\u0151ny\u00f6ket.\nEzen alapul a magyar v\u00e9dekez\u00e9si strat\u00e9gia - \u00f6sszegzett.\n\nB\u00e1rmelyik Magyarorsz\u00e1gon el\u00e9rhet\u0151 olt\u00f3anyag biztons\u00e1gos \u00e9s hat\u00e9kony \nBesz\u00e9lt az olt\u00f3anyagokat \u00f6vez\u0151 nemzetk\u00f6zi vit\u00e1kr\u00f3l, amely alapj\u00e1n szerinte nagyon k\u00f6nny\u0171 felismerni, hogy komoly \u00fczleti \u00e9rdekek \u00e1llnak a sokszor szakmaik\u00e9nt felt\u00fcntetett v\u00e9lem\u00e9nyek m\u00f6g\u00f6tt.\nElmondta, Magyarorsz\u00e1gon szigor\u00fa vizsg\u00e1lat ut\u00e1n enged\u00e9lyezik az olt\u00f3anyagokat, mindenki biztos lehet abban, hogy b\u00e1rmelyik Magyarorsz\u00e1gon el\u00e9rhet\u0151 olt\u00f3anyag biztons\u00e1gos \u00e9s hat\u00e9kony.\nAz olt\u00e1sellenes baloldal bizalmatlans\u00e1got kelt a vakcin\u00e1k kapcs\u00e1n\nA miniszter az olt\u00e1selleness\u00e9g k\u00e9t form\u00e1j\u00e1t k\u00fcl\u00f6nb\u00f6ztette meg: ha valaki az olt\u00f3anyagok valamelyik\u00e9vel szemben kelt bizonytalans\u00e1got, a magyar baloldal ebben \u00e9len j\u00e1r szerinte, \u00e9s ha valaki gener\u00e1lisan utas\u00edtja el az olt\u00e1st. A v\u00e9geredm\u00e9ny mindk\u00e9t esetben ugyanaz - \u00f6sszegzett. Hangs\u00falyozta, ha valaki nincs beoltva, ki van t\u00e9ve a koronav\u00edrusnak, \u00e9s annak brit mut\u00e1nsa k\u00fcl\u00f6n\u00f6sen vesz\u00e9lyes az eg\u00e9szs\u00e9gre, az emberi \u00e9letre.\nParlamenti javaslattal tiltana be egyes vakcin\u00e1kat a baloldal\nA t\u00e1rcavezet\u0151 a j\u00e1rv\u00e1nnyal kapcsolatos k\u00e9rd\u00e9sekre v\u00e1laszolva besz\u00e9lt arr\u00f3l: tov\u00e1bbra is az Orsz\u00e1ggy\u0171l\u00e9s el\u0151tt van az a baloldali p\u00e1rtok \u00e1ltal beny\u00fajtott hat\u00e1rozati javaslat, amely a rendelkez\u00e9sre \u00e1ll\u00f3 adatok szerint a leghat\u00e9konyabb Szputnyik \u00e9s a szint\u00e9n kiv\u00e1l\u00f3an teljes\u00edt\u0151 Sinopharm olt\u00e1sokat betiltan\u00e1. A miniszter sajn\u00e1lat\u00e1t fejezte ki, hogy a baloldal nem az olt\u00e1s felv\u00e9tel\u00e9re b\u00edztat, hanem bizalmatlans\u00e1got kelt. Szerinte a baloldal vagy \u00f6n\u00f6s \u00e9rdeket pr\u00f3b\u00e1l szolg\u00e1lni vagy olyan \u00fczleti \u00e9rdekeket, amelyeket nap mint nap l\u00e1tni a k\u00fcl\u00f6nb\u00f6z\u0151 m\u00e9diumokban megjelen\u0151 cikkekben is.\nA j\u00f6v\u0151 \u00e9vi k\u00f6lts\u00e9gvet\u00e9s az orsz\u00e1g \u00fajraind\u00edt\u00e1s\u00e1nak k\u00f6lts\u00e9gvet\u00e9se\n\nA miniszter k\u00f6z\u00f6lte: a korm\u00e1ny beny\u00fajtotta a j\u00f6v\u0151 \u00e9vi k\u00f6lts\u00e9gvet\u00e9s tervezet\u00e9t, amelynek c\u00e9lja, hogy dinamikus gazdas\u00e1gi n\u00f6veked\u00e9st tudjanak biztos\u00edtani. A javaslatban a korm\u00e1ny 5,2 sz\u00e1zal\u00e9kos gazdas\u00e1gi n\u00f6veked\u00e9ssel sz\u00e1mol, 5,9 sz\u00e1zal\u00e9kos hi\u00e1nyc\u00e9l \u00e9s 79,3 sz\u00e1zal\u00e9kos \u00e1llamad\u00f3ss\u00e1g mellett - magyar\u00e1zta.\nA t\u00e1rcavezet\u0151 kiemelte: az idei \u00e9v v\u00e9g\u00e9re \u00e9rhet\u0151 el az a szint, ahol a gazdas\u00e1g a koronav\u00edrusj\u00e1rv\u00e1ny kit\u00f6r\u00e9sekor volt, \u00e9s szeretn\u00e9k, ha 2022-ben folytat\u00f3dna a n\u00f6veked\u00e9s. Magyarorsz\u00e1g takar\u00e9kos, a j\u00f6v\u0151t fel\u00e9lni nem k\u00edv\u00e1n\u00f3, konzervat\u00edv gazdas\u00e1gpolitik\u00e1ja bev\u00e1lt, \u00e9s \u00e9rdemben tudt\u00e1k cs\u00f6kkenteni kor\u00e1bban az \u00e1llamad\u00f3ss\u00e1got - v\u00e9lekedett.\nFolytat\u00f3dik a csal\u00e1dok t\u00e1mogat\u00e1sa, a 13. havi nyugd\u00edj vissza\u00e9p\u00edt\u00e9se \u00e9s j\u00f6n a fiatalok szja-mentess\u00e9ge\nElmondta: kiemelt figyelem jut a csal\u00e1dok t\u00e1mogat\u00e1s\u00e1ra, folytat\u00f3dik a 13. havi nyugd\u00edj vissza\u00e9p\u00edt\u00e9se, szja-mentess\u00e9get kapnak a 25 \u00e9v alattiak, a munk\u00e1ltat\u00f3i ad\u00f3terhek tov\u00e1bb cs\u00f6kkennek, t\u00e1mogatj\u00e1k a beruh\u00e1z\u00e1sokat \u00e9s jut munkahelyteremt\u00e9sre is. 7300 milli\u00e1rd forintos \u00fajraind\u00edt\u00e1si alap \u00e1ll rendelkez\u00e9sre - tette hozz\u00e1.\nK\u00f6z\u00f6lte: v\u00e1rhat\u00f3an a visszat\u00e9r\u00e9s a normalit\u00e1shoz a j\u00e1rv\u00e1ny elm\u00falt\u00e1val a gazdas\u00e1g ter\u00fclet\u00e9n is gyorsan megt\u00f6rt\u00e9nik, \u00e9s folytat\u00f3dhat az a sikeres id\u0151szak, amely a magyar gazdas\u00e1got jellemezte a j\u00e1rv\u00e1ny el\u0151tt.\nHangs\u00falyozta: az eg\u00e9szs\u00e9g\u00fcgyben is siker\u00fclt \u00faj korszakot nyitni, megsz\u00fcntett\u00e9k a h\u00e1lap\u00e9nzt, \u00e9s jelent\u0151s orvosi b\u00e9remel\u00e9s volt. J\u00f6v\u0151re 769 milli\u00e1rd forinttal t\u00f6bb jut j\u00f6v\u0151re az eg\u00e9szs\u00e9g\u00fcgyre, \u00edgy 11 \u00e9v alatt t\u00f6bb mint megdupl\u00e1z\u00f3dtak a kiad\u00e1sok - mutatott r\u00e1.\nA munkahelyv\u00e9delmi int\u00e9zked\u00e9sek sikeresek, a foglalkoztatottak sz\u00e1ma ism\u00e9t meghaladja a 4,6 milli\u00f3 f\u0151t \nA gazdas\u00e1gi adatokra \u00e1tt\u00e9rve, a munkaer\u0151piacr\u00f3l sz\u00f3lva k\u00f6z\u00f6lte: a 2021. m\u00e1rciusi \u00e9s az azzal szezon\u00e1lisan \u00f6sszehasonl\u00edthat\u00f3, a j\u00e1rv\u00e1ny el\u0151tti, 2019. m\u00e1rciusi adatokb\u00f3l az l\u00e1tszik, hogy 2021 m\u00e1rcius\u00e1ban t\u00f6bben dolgoztak, mit 2019 azonos id\u0151szak\u00e1ban. A legfontosabb, hogy ahol r\u00e9szmunkaid\u0151re \u00e1lltak \u00e1t, ott a szolg\u00e1ltat\u00f3szektor \u00fajraindul\u00e1s\u00e1val min\u00e9l hamarabb helyre\u00e1lljon az eredeti \u00e1llapot. A miniszter kiugr\u00f3an j\u00f3 m\u00e1jusi adatokban b\u00edzik, \u00e9s rem\u00e9nyei szerint, ha a szolg\u00e1ltat\u00f3szektor visszanyeri a 2019 nyar\u00e1n l\u00e1tott \u00e1llapot\u00e1t, akkor a munkaer\u0151piacon ak\u00e1r \u00fajabb rekordsz\u00e1mokat is lehet majd m\u00e9rni.\nA v\u00e9detts\u00e9gi igazolv\u00e1nyok k\u00f6lcs\u00f6n\u00f6s elfogad\u00e1s\u00e1r\u00f3l\n\nA miniszter elmondta, m\u00falt h\u00e9tt\u0151l ha valaki k\u00fclf\u00f6ldr\u0151l hazat\u00e9r, v\u00e9detts\u00e9gi igazolv\u00e1nnyal mentes\u00fcl a karant\u00e9n al\u00f3l. Egy most megjelen\u0151 rendelet szerint ha a feln\u0151tt kiskor\u00faval \u00e9rkezik, akkor ez a szab\u00e1ly a gyermekre is vonatkozik - tette hozz\u00e1.\nA v\u00e9detts\u00e9gi igazolv\u00e1nyokr\u00f3l sz\u00f3lva azt mondta, egyel\u0151re minden orsz\u00e1g a saj\u00e1t v\u00e9detts\u00e9gi igazolv\u00e1ny\u00e1t ismeri el. Magyarorsz\u00e1g arra t\u00f6rekszik min\u00e9l t\u00f6bb \u00e1llammal k\u00f6ss\u00f6n k\u00e9toldal\u00fa meg\u00e1llapod\u00e1st - tette hozz\u00e1. Elmondta, azok az orsz\u00e1gok, amelyekkel Magyarorsz\u00e1g meg\u00e1llapod\u00e1st k\u00f6t\u00f6tt, mindegyik vakcin\u00e1t elfogadj\u00e1k.\nGuly\u00e1s Gergely k\u00f6z\u00f6lte, a d\u00e9li \u00e1llamok is egy\u00e9rtelm\u0171v\u00e9 tett\u00e9k, hogy mindenkit beengednek ny\u00e1ron, \u00edgy nem indokolt a f\u00e9lelem az utaz\u00e1si korl\u00e1toz\u00e1sokt\u00f3l abban az esetben, ha valakit nem nyugati vakcin\u00e1val oltanak be.\nA v\u00e9detts\u00e9gi igazolv\u00e1nyokkal kapcsolatos k\u00e9rd\u00e9sekre v\u00e1laszolva elmondta: a magyar \u00e1llam annak tud igazolv\u00e1nyt adni, aki Magyarorsz\u00e1gon kapta meg az olt\u00e1st, f\u00fcggetlen\u00fcl att\u00f3l, hogy magyar \u00e1llampolg\u00e1r vagy sem. K\u00f6z\u00f6lte azt is: az olt\u00e1sok elfogad\u00e1s\u00e1r\u00f3l minden orsz\u00e1ggal t\u00e1rgyalnak, ahol van hajland\u00f3s\u00e1g a k\u00e9toldal\u00fa meg\u00e1llapod\u00e1s megk\u00f6t\u00e9s\u00e9re, \u00e9s rem\u00e9lhet\u0151leg az \u00f6sszes k\u00f6rnyez\u0151 orsz\u00e1ggal lesz ilyen meg\u00e1llapod\u00e1s.\nA korm\u00e1nyhivatalok soron k\u00edv\u00fcl kezelik a v\u00e9detts\u00e9gi igazolv\u00e1nnyal kapcsolatos \u00fcgyeket\nGuly\u00e1s Gergely, Minisztereln\u00f6ks\u00e9get vezet\u0151 miniszter k\u00e9rd\u00e9sre v\u00e1laszolva elmondta: a korm\u00e1nyhivatalok soron k\u00edv\u00fcl kezelik a v\u00e9detts\u00e9gi igazolv\u00e1nnyal kapcsolatos \u00e9szrev\u00e9teleket, \u00edgy rem\u00e9nyei szerint egy-k\u00e9t h\u00e9ten bel\u00fcl minden ilyen \u00fcgyet megoldanak. T\u00fcrelmet \u00e9s a meg\u00e9rt\u00e9st k\u00e9rt azokt\u00f3l, akik nem vagy nem id\u0151ben kapt\u00e1k meg az igazol\u00e1sukat.\nKit\u00e9rt arra is: a korm\u00e1ny d\u00f6nteni fog arr\u00f3l az el\u0151terjeszt\u00e9sr\u0151l, hogy a v\u00e9detts\u00e9gi igazolv\u00e1ny \u00e9rv\u00e9nyess\u00e9g\u00e9t veszti, ha valaki a 2. olt\u00e1st nem adatja be mag\u00e1nak.\u00a0\u00a0\u00a0\u00a0\u00a0\u00a0\u00a0\u00a0\nAz id\u0151pontfoglal\u00f3 honlap elleni terhel\u00e9ses t\u00e1mad\u00e1sr\u00f3l\nBesz\u00e1molt: rend\u0151rs\u00e9gi nyomoz\u00e1s folyik az elektronikus regisztr\u00e1ci\u00f3s rendszer elleni, m\u00falt p\u00e9nteki terhel\u00e9ses t\u00e1mad\u00e1s \u00fcgy\u00e9ben.\nMegkezd\u0151d\u00f6tt a visszat\u00e9r\u00e9s az eg\u00e9szs\u00e9g\u00fcgy norm\u00e1lis m\u0171k\u00f6d\u00e9s\u00e9hez\nKiemelte azt is, megkezd\u0151d\u00f6tt a visszat\u00e9r\u00e9s az eg\u00e9szs\u00e9g\u00fcgy norm\u00e1lis m\u0171k\u00f6d\u00e9s\u00e9hez, a sz\u0171r\u0151vizsg\u00e1latok m\u00e1r folyamatban vannak. A tervek szerint 4,5 milli\u00f3 beoltottn\u00e1l ker\u00fclhet sor elekt\u00edv m\u0171t\u00e9tekre, 5 milli\u00f3n\u00e1l pedig a rehabilit\u00e1ci\u00f3 is \u00fajraindulhat, valamint feloldhatj\u00e1k a l\u00e1togat\u00e1si tilalmat.\nNincs \u00e9rdemi k\u00fcl\u00f6nbs\u00e9g a vakcin\u00e1k k\u00f6z\u00f6tt\n\nLesz\u00f6gezte: nincs \u00e9rdemi k\u00fcl\u00f6nbs\u00e9g a vakcin\u00e1k k\u00f6z\u00f6tt, a m\u00e1sodik olt\u00e1s ut\u00e1n a megbetegedettek ar\u00e1nya rendk\u00edv\u00fcl alacsony, a v\u00e9detts\u00e9g pedig magas, ez\u00e9rt nincs \u00e9rtelme a bizalmatlans\u00e1got kelteni bizonyos olt\u00e1sokkal szemben.\nGuly\u00e1s Gergelyt arr\u00f3l is k\u00e9rdezt\u00e9k, hogy tervezik-e harmadik olt\u00e1s bead\u00e1s\u00e1t a Sinopharm eset\u00e9ben, illetve ki\u00e9 a felel\u0151ss\u00e9g, ha ez az olt\u00e1s id\u0151sek sz\u00e1m\u00e1ra m\u00e9gsem ny\u00fajt megfelel\u0151 v\u00e9delmet. A t\u00e1rcavezet\u0151 k\u00f6z\u00f6lte: a k\u00e9rd\u00e9sben megfogalmazott \u00e1ll\u00edt\u00e1s minden alapot n\u00e9lk\u00fcl\u00f6z, a SOTE vizsg\u00e1lata szerint a Sinopharm vakcin\u00e1k bead\u00e1sa ut\u00e1n kialakul\u00f3 ellenanyag szint m\u00e9rt\u00e9ke ak\u00e1r t\u00f6bb sz\u00e1zszorosa is lehet annak, ami egy \u00e1tfert\u0151z\u00f6tts\u00e9ggel megszerezhet\u0151, ez\u00e9rt a h\u00edresztel\u00e9sekkel ellent\u00e9tben nincs sz\u00fcks\u00e9g a k\u00ednai olt\u00f3anyag harmadik d\u00f3zis\u00e1nak felv\u00e9tel\u00e9re.\nArr\u00f3l, hogy van-e \u00f6sszef\u00fcgg\u00e9s a laz\u00edt\u00e1sok, illetve ak\u00f6z\u00f6tt, hogy Budapesten n\u0151ni kezdett a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak jelenl\u00e9te, a miniszter azt mondta: a fert\u0151z\u00f6tts\u00e9g m\u00e9rt\u00e9ke az orsz\u00e1gban jelent\u0151sen cs\u00f6kken, a budapesti ker\u00fcletek t\u00f6bbs\u00e9g\u00e9ben is, \u00e9s csak a budai ker\u00fcletekben van szer\u00e9ny n\u00f6veked\u00e9s, illetve Debrecenben \u00e9s Szolnokon. Jelezte: egyel\u0151re nem l\u00e1tj\u00e1k, hogy a nyit\u00e1snak dr\u00e1mai negat\u00edv hat\u00e1sa lenne.\nArra a k\u00e9rd\u00e9sre, hogy a 28 ezer \u00e1ldozat f\u00e9ny\u00e9ben sikeresnek tartj\u00e1k-e a j\u00e1rv\u00e1ny elleni v\u00e9dekez\u00e9st, Guly\u00e1s Gergely \u00fagy v\u00e1laszolt: a tavalyi adatok szerint Magyarorsz\u00e1g a t\u00f6bblethal\u00e1loz\u00e1sokat tekintve uni\u00f3s \u00f6sszehasonl\u00edt\u00e1sban a k\u00f6z\u00e9pmez\u0151nyben van, \u00e9s val\u00f3sz\u00edn\u0171leg ez ig\u00e9n is \u00edgy lesz. A t\u00e1rcavezet\u0151 szerint a politikai vit\u00e1kat az\u00e9rt ker\u00fclik ezen a t\u00e9ren, mert a korm\u00e1ny szerint nem helyes az orvosok \u00e9s \u00e1pol\u00f3k rendk\u00edv\u00fcli munk\u00e1j\u00e1t kritiz\u00e1lni, illetve nem etikus ez emberek hal\u00e1l\u00e1b\u00f3l politikai kamp\u00e1nyt csin\u00e1lni.\nBesz\u00e1molt arr\u00f3l, hogy m\u00e1jusban d\u00f6nt a korm\u00e1ny arr\u00f3l, hogy megtarthat\u00f3k-e a ny\u00e1ri t\u00e1borok.\nKit\u00e9rt arra is: a j\u00e1rv\u00e1ny k\u00f6zepette neh\u00e9z megmondani, mi j\u00f6het m\u00e9g, de ha olyan mut\u00e1ns nem lesz, amely ellen semmilyen olt\u00f3anyag nem ad v\u00e9delmet, akkor ny\u00e1rra visszat\u00e9rhet a szabad \u00e9let.\nBesz\u00e1molt: dolgoznak azon, hogy TAJ-sz\u00e1m n\u00e9lk\u00fcl ne csak regisztr\u00e1lni lehessen az olt\u00e1sra, hanem id\u0151pontot is lehessen foglalni. Jelezte: az id\u0151pontfoglal\u00f3 rendszer gyeng\u00e9nl\u00e1t\u00f3 verzi\u00f3j\u00e1val kapcsolatos probl\u00e9m\u00e1kat tov\u00e1bb\u00edtotta Bel\u00fcgyminiszt\u00e9riumnak.\nArra a k\u00e9rd\u00e9sre, hogy tervezi-e a korm\u00e1ny, hogy Szerbi\u00e1hoz hasonl\u00f3an p\u00e9nzt adjon a beoltottaknak, a miniszter azt mondta: jutalomfizet\u00e9s nem sz\u00fcks\u00e9ges, ink\u00e1bb annak a tudatos\u00edt\u00e1sa fontos, hogy az olt\u00e1s val\u00f3ban \u00e9letet ment, illetve, hogy j\u00e1rnak vele t\u00f6bbletjogos\u00edtv\u00e1nyok a v\u00e9detts\u00e9gi igazolv\u00e1ny \u00e1ltal.\u00a0\u00a0\n\u00a0K\u00e9rd\u00e9sre kit\u00e9rt arra is: a Fidesz-frakci\u00f3 tagjai maxim\u00e1lisan felel\u0151ss\u00e9gteljes magatart\u00e1st tan\u00fas\u00edtanak, \u00e9s Becs\u00f3 Zsoltnak nem volt semmilyen inform\u00e1ci\u00f3ja a szavaz\u00e1s idej\u00e9n a pozitivit\u00e1s\u00e1r\u00f3l, a szavaz\u00e1s ut\u00e1n egy-k\u00e9t nappal tudta meg a koronav\u00edrustesztje eredm\u00e9ny\u00e9t, \u00e9s ezt akkor jelezte is.\nGuly\u00e1s Gergelyt k\u00e9rdezt\u00e9k Varga-Damm Andrea vide\u00f3j\u00e1r\u00f3l, amelyben a f\u00fcggetlen k\u00e9pvisel\u0151 arr\u00f3l besz\u00e9l, hogy a korm\u00e1ny \u00e9s az ellenz\u00e9k k\u00f6z\u00f6s terve, hogy a magukat v\u00e9dettnek gondol\u00f3 emberek \u00f6sszefert\u0151zz\u00e9k egym\u00e1st, \u00e9s \u00edgy elhalaszthat\u00f3 legyen a j\u00f6v\u0151 \u00e9vi v\u00e1laszt\u00e1s. A miniszter \u00fagy reag\u00e1lt, a j\u00e1rv\u00e1ny miatt az elm\u00falt id\u0151szakban a politik\u00e1ban is el\u0151t\u00e9rbe ker\u00fcltek az orvosi k\u00e9rd\u00e9sek, \"\u00edgy tal\u00e1n a k\u00e9pvisel\u0151asszonyon is lehet seg\u00edteni\".\n\u00a0Az \u00f6nkorm\u00e1nyzatok t\u00e1mogat\u00e1s\u00e1r\u00f3l\nGuly\u00e1s Gergely kit\u00e9rt r\u00e1: az \u00f6nkorm\u00e1nyzatok t\u00e1mogat\u00e1s\u00e1r\u00f3l is d\u00f6nt\u00f6ttek, mert miut\u00e1n jelent\u0151s ad\u00f3cs\u00f6kkent\u00e9st hajtottak v\u00e9gre a kis- \u00e9s k\u00f6z\u00e9pv\u00e1llalkoz\u00f3kn\u00e1l, az \u00f6nkorm\u00e1nyzatokn\u00e1l ez kies\u00e9st jelentett. A korm\u00e1ny ar\u00e1nyos \u00e9s m\u00e9lt\u00e1nyos m\u00f3don \u00f6sszesen 23 milli\u00e1rd forint t\u00e1mogat\u00e1st ad, ebb\u0151l 1,7 milli\u00e1rd forinttal b\u00f6lcs\u0151d\u00e9k, oktat\u00e1si \u00e9s kultur\u00e1lis int\u00e9zm\u00e9nyek meg\u00fajul\u00e1s\u00e1hoz, meg\u00e9p\u00edt\u00e9s\u00e9hez j\u00e1rul hozz\u00e1 - mondta.\nKifejtette: nincs politikai motiv\u00e1ci\u00f3ja a d\u00f6nt\u00e9snek, \u00e9s a bev\u00e9telek, az \u00f6nkorm\u00e1nyzati k\u00f6lts\u00e9gvet\u00e9si helyzet \u00e9s a megtakar\u00edt\u00e1s m\u00e9rt\u00e9ke alapj\u00e1n h\u00e1rom kateg\u00f3ri\u00e1t hat\u00e1roztak meg. A leggazdagabb telep\u00fcl\u00e9seknek fejleszt\u00e9si t\u00e1mogat\u00e1st igen, m\u0171k\u00f6d\u00e9si t\u00e1mogat\u00e1st viszont nem adnak. A m\u00e1sodik kateg\u00f3ri\u00e1ban a kies\u0151 ipar\u0171z\u00e9si ad\u00f3bev\u00e9tel 75 sz\u00e1zal\u00e9k\u00e1t megt\u00e9r\u00edtik, a harmadik kateg\u00f3ri\u00e1ban - a legszeg\u00e9nyebb telep\u00fcl\u00e9sekn\u00e9l - ez az ar\u00e1ny 100 sz\u00e1zal\u00e9k - magyar\u00e1zta.\nA miniszter k\u00f6sz\u00f6netet mondott az \u00f6nkorm\u00e1nyzatoknak a j\u00e1rv\u00e1ny elleni v\u00e9dekez\u00e9sben val\u00f3 r\u00e9szv\u00e9tel\u00e9rt, \u00e9s azt mondta, a gazdas\u00e1gi n\u00f6veked\u00e9sb\u0151l a telep\u00fcl\u00e9sek is jelent\u0151sen profit\u00e1lnak majd.\n\n\n"}]