[{"date": "2021-05-02 09:50", "url": "https://koronavirus.gov.hu/cikkek/domotor-negymillio-beoltott-egyuttal-figyelmeztetes-baloldalnak", "h1": "D\u00f6m\u00f6t\u00f6r: a n\u00e9gymilli\u00f3 beoltott egy\u00fattal figyelmeztet\u00e9s is a baloldalnak", "body": "\nA koronav\u00edrus ellen beoltott n\u00e9gymilli\u00f3 magyar \u00e1llampolg\u00e1r egy\u00fattal n\u00e9gymilli\u00f3 figyelmeztet\u00e9s a baloldali p\u00e1rtoknak arr\u00f3l, hogy az ember\u00e9let v\u00e9delme fontosabb b\u00e1rmilyen politikai megfontol\u00e1sn\u00e1l - mondta a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban nyilatkozva.\n\n\nD\u00f6m\u00f6t\u00f6r Csaba \u00fagy fogalmazott, az eg\u00e9sz orsz\u00e1g sikere a n\u00e9gymilli\u00f3 beoltott el\u00e9r\u00e9se, aminek k\u00f6sz\u00f6nhet\u0151en egyre l\u00e1tv\u00e1nyosabban indulhat \u00fajra az \u00e9let.\n\u00a0\u00a0\u00a0\u00a0Az \u00e1llamtitk\u00e1r k\u00f6sz\u00f6netet mondott, ami\u00e9rt magyarok milli\u00f3i hossz\u00fa h\u00f3napok \u00e1t fegyelmezetten betartott\u00e1k a v\u00e9delmi szab\u00e1lyokat.\n\u00a0\u00a0\u00a0\u00a0Az olt\u00e1si program az elm\u00falt \u00e9vtizedek legnagyobb logisztikai hadm\u0171velete Magyarorsz\u00e1gon, sok ezer ember munk\u00e1ja kell ugyanis ahhoz, hogy minden g\u00f6rd\u00fcl\u00e9kenyen menjen. D\u00f6m\u00f6t\u00f6r Csaba ez\u00e9rt megk\u00f6sz\u00f6nte mindenki munk\u00e1j\u00e1t, aki lehet\u0151v\u00e9 tette a n\u00e9gymilli\u00f3 beoltott el\u00e9r\u00e9s\u00e9t: orvosoknak, \u00e1pol\u00f3knak, sof\u0151r\u00f6knek, \u00f6nkorm\u00e1nyzati \u00e9s korm\u00e1nyhivatali munkat\u00e1rsaknak, rend\u0151r\u00f6knek,\u00a0\u00a0katon\u00e1knak \u00e9s az \u00f6nk\u00e9nteseknek is.\n\u00a0\u00a0\u00a0\u00a0Hangs\u00falyozta, \"minden egyes beadott vakcin\u00e1val azon t\u00fal, hogy az \u00e9letet v\u00e9dj\u00fck, visszaszerezz\u00fck szabads\u00e1gunk egy \u00fajabb darabj\u00e1t\".\n\u00a0\u00a0\u00a0\u00a0D\u00f6m\u00f6t\u00f6r Csaba sz\u00f3lt arr\u00f3l is, a magyar olt\u00e1si program eredm\u00e9nyess\u00e9ge nemzetk\u00f6zi \u00f6sszehasonl\u00edt\u00e1sban is egy\u00e9rtelm\u0171: eddig a magyarok 41 sz\u00e1zal\u00e9ka kapta meg az olt\u00e1st, mik\u00f6zben az uni\u00f3s \u00e1tlag 23 sz\u00e1zal\u00e9k.\n\u00a0\u00a0\u00a0\u00a0P\u00e9ldak\u00e9nt eml\u00edtette, hogy N\u00e9metorsz\u00e1gban 27 sz\u00e1zal\u00e9k az \u00e1toltotts\u00e1gi ar\u00e1ny, vagyis ott m\u00e9g a 60 \u00e9v felettiek \u00e9s a kr\u00f3nikus betegek olt\u00e1sa zajlik, \u00e9s v\u00e1rhat\u00f3an csak j\u00faniusban jelentkezhet minden feln\u0151tt vakcin\u00e1\u00e9rt, m\u00edg Magyarorsz\u00e1gon m\u00e1r most gyakorlatilag b\u00e1rki megkaphatja azt.\n\u00a0\u00a0\u00a0\u00a0D\u00f6m\u00f6t\u00f6r Csaba megjegyezte, egy ekkora logisztikai m\u0171veletn\u00e9l id\u0151k\u00f6z\u00f6nk\u00e9nt lehetnek fennakad\u00e1sok, az olt\u00e1si program ennek ellen\u00e9re \u00fctemesen halad, cs\u00fct\u00f6rt\u00f6k\u00f6n \u00e9s p\u00e9nteken is rengetegen kaptak olt\u00e1st.\n\u00a0\u00a0\u00a0\u00a0Nagyfok\u00fa felel\u0151tlens\u00e9g, amit a baloldali p\u00e1rtok tettek az olt\u00e1sok \u00fcgy\u00e9ben, mert az olt\u00e1s az egyetlen m\u00f3d, amivel legy\u0151zhet\u0151 a j\u00e1rv\u00e1ny - mondta az \u00e1llamtitk\u00e1r.\n\u00a0\u00a0\u00a0\u00a0A kabinet k\u00e9pvisel\u0151je \u00f6r\u00f6m\u00e9t fejezte ki, ami\u00e9rt az olt\u00e1sellenes kamp\u00e1nynak korl\u00e1tozott volt a hat\u00e1sa. \"De az\u00e9rt m\u00e9giscsak volt, mert a baloldali elemz\u0151 int\u00e9zetek is azt mutatt\u00e1k ki, hogy a saj\u00e1t t\u00e1mogat\u00f3ik hallgattak legink\u00e1bb a baloldali politikusok elbizonytalan\u00edt\u00f3 kamp\u00e1ny\u00e1ra\" - mondta.\n\u00a0\u00a0\u00a0\u00a0D\u00f6m\u00f6t\u00f6r Csaba arra k\u00e9rte a v\u00e1laszt\u00f3kat, ne hallgassanak a baloldali politikusokra, mert minden vakcina hat\u00e1sos.\n\u00a0\u00a0\u00a0\u00a0Kiemelte, vannak t\u00e1rgyal\u00e1sok \u00e1tfog\u00f3 uni\u00f3s vakcina\u00fatlev\u00e9lr\u0151l, de azt m\u00e9g nem lehet megmondani, hogy ebb\u0151l mikor lesz valami.\n\u00a0\u00a0\u00a0\u00a0A magyar korm\u00e1ny ez\u00e9rt akkor j\u00e1r el helyesen, ha nemzeti alapon kiterjedt t\u00e1rgyal\u00e1sokat ind\u00edt - mondta.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, a k\u00fclgazdas\u00e1gi \u00e9s k\u00fcl\u00fcgyminiszter m\u00e1r t\u00f6bb orsz\u00e1ggal is meg\u00e1llapod\u00e1st k\u00f6t\u00f6tt az elm\u00falt napokban, p\u00e9ld\u00e1ul Szerbi\u00e1val, Montenegr\u00f3val \u00e9s Szlov\u00e9ni\u00e1val, j\u00f6v\u0151 h\u00e9ten pedig b\u0151v\u00fclhet ez a k\u00f6r. Ezek a meg\u00e1llapod\u00e1sok arr\u00f3l sz\u00f3lnak, hogy az orsz\u00e1gok k\u00f6lcs\u00f6n\u00f6sen elismerik az olt\u00e1sokr\u00f3l sz\u00f3l\u00f3 igazol\u00e1sokat - tette hozz\u00e1.\n\u00a0\u00a0\u00a0\u00a0D\u00f6m\u00f6t\u00f6r Csaba al\u00e1h\u00fazta, az ellenz\u00e9k az elm\u00falt \u00e9vtizedben minden v\u00e1laszt\u00e1sn\u00e1l azt hangoztatta, hogy gy\u0151zni fognak, azt\u00e1n a magyarok a jelenlegi korm\u00e1nyp\u00e1rtokat t\u00fcntett\u00e9k ki a bizalmukkal. \"A v\u00e9gs\u0151 sz\u00f3 minden esetben a magyar emberek\u00e9\" - fogalmazott.\n\u00a0\u00a0\u00a0\u00a0Hangs\u00falyozta, a v\u00e9detts\u00e9gi igazolv\u00e1nnyal rendelkez\u0151knek az \u00e9ttermek bels\u0151 terei mellett a h\u00e9tv\u00e9g\u00e9n nyitnak a sz\u00ednh\u00e1zak, a m\u00fazeumok, a mozik, az edz\u0151termek, ami v\u00e1rhat\u00f3an l\u00e1tszik majd a gazdas\u00e1gi sz\u00e1mokon is.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, az \u00fajranyit\u00e1st sz\u00e1mos int\u00e9zked\u00e9ssel seg\u00edtette a korm\u00e1ny, \u00edgy b\u00e9rt\u00e1mogat\u00e1ssal, hitelmorat\u00f3riummal, c\u00e9lzott ad\u00f3cs\u00f6kkent\u00e9ssel \u00e9s beruh\u00e1z\u00e1si t\u00e1mogat\u00e1ssal, valamint a csal\u00e1di t\u00e1mogat\u00e1sok kib\u0151v\u00edt\u00e9s\u00e9vel, illetve a lak\u00e1sfel\u00faj\u00edt\u00e1si programmal.\n\u00a0\u00a0\u00a0\u00a0Ebb\u0151l is l\u00e1tszik a f\u0151 k\u00fcl\u00f6nbs\u00e9g a baloldali \u00e9s a nemzeti korm\u00e1nyz\u00e1s v\u00e1ls\u00e1gkezel\u00e9se k\u00f6z\u00f6tt: ez alkalommal nem a megszor\u00edt\u00e1sokon volt a hangs\u00faly, mint 2008-2009-ben, hanem a gazdas\u00e1g \u00f6szt\u00f6nz\u00e9s\u00e9n \u00e9s a munkahelyek v\u00e9delm\u00e9n - mondta.\n\u00a0\u00a0\u00a0\u00a0D\u00f6m\u00f6t\u00f6r Csaba kiemelte, mivel ezek a programok eredm\u00e9nyesek, ez\u00e9rt minden rem\u00e9ny megvan arra, hogy ne csak a j\u00e1rv\u00e1ny el\u0151tti gazdas\u00e1gi szint legyen el\u00e9rhet\u0151, hanem minden fajs\u00falyos mutat\u00f3ban meg is haladja azt az orsz\u00e1g.\n\nMTI 2021. m\u00e1jus 2.\n\n"}]