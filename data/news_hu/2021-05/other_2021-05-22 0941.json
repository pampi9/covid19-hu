[{"date": "2021-05-22 09:41", "url": "https://koronavirus.gov.hu/cikkek/szallashelyek-es-vendeglatohelyek-elfogadjak-vedooltast-igazolo-applikaciot", "h1": "A sz\u00e1ll\u00e1shelyek \u00e9s a vend\u00e9gl\u00e1t\u00f3helyek is elfogadj\u00e1k a v\u00e9d\u0151olt\u00e1st igazol\u00f3 applik\u00e1ci\u00f3t", "body": "\nMostant\u00f3l annak sem kell lemondania az utaz\u00e1sr\u00f3l, aki m\u00e9g nem kapta k\u00e9zhez v\u00e9detts\u00e9gi igazolv\u00e1ny\u00e1t: egy friss, rendelet \u2013 266/2021. (V. 21.) Korm. rendelet \u2013 alapj\u00e1n a sz\u00e1ll\u00e1shelyek, vend\u00e9gl\u00e1t\u00f3helyek, f\u00fcrd\u0151k \u00e9s attrakci\u00f3k is elfogadhatj\u00e1k a v\u00e9d\u0151olt\u00e1st igazol\u00f3 applik\u00e1ci\u00f3t.\n\nAz int\u00e9zked\u00e9s az\u00e9rt k\u00fcl\u00f6n\u00f6sen fontos, mert seg\u00edti az utaz\u00e1sok tervez\u00e9s\u00e9t, hiszen senkinek nem kell att\u00f3l tartania, hogy v\u00e9detts\u00e9gi igazolv\u00e1ny hi\u00e1ny\u00e1ban, beoltva nem tud sz\u00e1llod\u00e1ba vagy \u00e9tterembe menni. Az applik\u00e1ci\u00f3\u00a0a k\u00e1rty\u00e1val egyen\u00e9rt\u00e9k\u0171 igazol\u00e1st biztos\u00edt az olt\u00e1s megl\u00e9t\u00e9r\u0151l, azt azonban nem igazolja, hogy tulajdonosa \u00e1tesett a v\u00edruson. Erre tov\u00e1bbra is csak a v\u00e9detts\u00e9gi igazolv\u00e1ny haszn\u00e1lhat\u00f3.\u00a0Mindenki elindulhat, akinek lefoglalt sz\u00e1ll\u00e1sa, \u00e9ttermi foglal\u00e1sa van, az applik\u00e1ci\u00f3val l\u00e1togathat\u00f3k a f\u00fcrd\u0151k, m\u00fazeumok is - minden, ahova igazolv\u00e1ny sz\u00fcks\u00e9ges.\nAz EESZT applik\u00e1ci\u00f3 let\u00f6lthet\u0151 Androidos \u00e9s iOS-es mobiltelefonokra, a szolg\u00e1ltat\u00f3knak \u00e9s az oltottaknak is ingyenes.\nAz utaz\u00e1si kedv er\u0151s\u00f6d\u00e9s\u00e9t t\u00e1masztj\u00e1k al\u00e1 a Nemzeti Turisztikai Adatszolg\u00e1ltat\u00f3 K\u00f6zpont (NTAK) el\u0151foglal\u00e1si adatai. Folyamatosan emelkednek a ny\u00e1ri h\u00f3napokra sz\u00f3l\u00f3 foglal\u00e1sok. M\u00e1r mindh\u00e1rom h\u00f3napra t\u00f6bb mint 1 milli\u00f3 vend\u00e9g\u00e9jszak\u00e1t r\u00f6gz\u00edtettek az NTAK-ban, j\u00faniusra 1,2 milli\u00f3t, j\u00faliusra 1,4 milli\u00f3t, augusztusra 1,2 milli\u00f3t.\nMT\u00dc\n\n"}]