[{"date": "2021-05-12 16:47", "url": "https://koronavirus.gov.hu/cikkek/az-ema-hamarosan-dont-jelenleg-ertekeles-alatt-allo-oltoanyagok-koztuk-szputnyik-v", "h1": "Az EMA hamarosan d\u00f6nt a jelenleg \u00e9rt\u00e9kel\u00e9s alatt \u00e1ll\u00f3 olt\u00f3anyagok, k\u00f6zt\u00fck a Szputnyik V enged\u00e9lyez\u00e9s\u00e9r\u00f3l", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) hamarosan d\u00f6nt\u00e9st hoz a jelenleg folyamatos fel\u00fclvizsg\u00e1lat (rolling review) alatt \u00e1ll\u00f3 n\u00e9gy, koronav\u00edrus elleni olt\u00f3anyag, a n\u00e9met CureVac, az amerikai Novavax, a k\u00ednai Sinovac \u00e9s az orosz fejleszt\u00e9s\u0171 Szputnyik V vakcin\u00e1k eur\u00f3pai uni\u00f3s ideiglenes haszn\u00e1lat\u00e1ra vonatkoz\u00f3 aj\u00e1nl\u00e1s\u00e1r\u00f3l - k\u00f6z\u00f6lte az\u00a0EMA\u00a0olt\u00e1sstrat\u00e9giai vezet\u0151je szerd\u00e1n.\n\n\nMarco Cavaleri, az Eur\u00f3pai Uni\u00f3 gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151, amszterdami sz\u00e9khely\u0171 uni\u00f3s \u00fcgyn\u00f6ks\u00e9g illet\u00e9kese sajt\u00f3t\u00e1j\u00e9koztat\u00f3 keret\u00e9ben elmondta, az aj\u00e1nl\u00e1s j\u00f3v\u00e1hagy\u00e1s\u00e1hoz sz\u00fcks\u00e9ges adatok \u00e9s vizsg\u00e1lati eredm\u00e9nyek mind a n\u00e9gy, ellen\u0151rz\u00e9s alatt \u00e1ll\u00f3 olt\u00f3anyag fejleszt\u0151j\u00e9t\u0151l rendben \u00e9s folyamatosan \u00e9rkeznek, lehet\u0151v\u00e9 t\u00e9ve a v\u00e9lem\u00e9ny mihamarabbi kialak\u00edt\u00e1s\u00e1t.\n\u00a0\u00a0\u00a0\u00a0Cavaleri k\u00e9rd\u00e9sre v\u00e1laszolva azt is k\u00f6z\u00f6lte, a h\u00edrviv\u0151 RNS (mRNS) technol\u00f3gi\u00e1n alapul\u00f3 vakcin\u00e1k \u00edg\u00e9retesnek mutatkoznak a koronav\u00edrus indiai v\u00e1ltozat\u00e1val szemben. Elmonda, az \u00fcgyn\u00f6ks\u00e9g nagyon szorosan nyomon k\u00f6veti, hogy a v\u00edrus indiai vari\u00e1nsa mik\u00e9nt v\u00e1laszol a rendelkez\u00e9sre \u00e1ll\u00f3 olt\u00f3anyagokra.\n\u00a0\u00a0\u00a0\u00a0\"\u00cdg\u00e9retes bizony\u00edt\u00e9kok vannak arra vonatkoz\u00f3an, hogy az mRNS-alap\u00fa vakcin\u00e1k k\u00e9pesek semleges\u00edteni a v\u00edrusvari\u00e1nst\" - k\u00f6z\u00f6lte.\n\u00a0\u00a0\u00a0\u00a0Az irodavezet\u0151 rem\u00e9ny\u00e9t fejezte ki, hogy az ilyen t\u00edpus\u00fa olt\u00f3anyagok hat\u00e9konyak lesznek a v\u00edrusmut\u00e1ci\u00f3val szemben, azonban m\u00e9g tov\u00e1bbi bizony\u00edt\u00e9kok gy\u0171jt\u00e9s\u00e9re \u00e9s \u00e9rt\u00e9kel\u00e9s\u00e9re van sz\u00fcks\u00e9g - tette hozz\u00e1.\n\u00a0\u00a0\u00a0\u00a0A v\u00e9szhelyzeti haszn\u00e1latra enged\u00e9lyezett, illetve j\u00f3v\u00e1hagy\u00e1ssal rendelkez\u0151 vakcin\u00e1k k\u00f6z\u00fcl kett\u0151, a Moderna, valamint a Pfizer/BioNtech v\u00e1llalatok vakcin\u00e1j\u00e1hoz hasonl\u00f3an a n\u00e9met CureVac j\u00f3v\u00e1hagy\u00e1sra v\u00e1r\u00f3 olt\u00f3anyaga alapul h\u00edrviv\u0151 RNS (mRNS) molekul\u00e1kon.\n\u00a0\u00a0\u00a0\u00a0Fergus Sweeney, az\u00a0EMA\u00a0klinikai vizsg\u00e1latvezet\u0151je a t\u00e1j\u00e9koztat\u00f3n azt k\u00f6z\u00f6lte, hogy a k\u00f6zelm\u00faltban befejez\u0151d\u00f6tt az orosz fejleszt\u00e9s\u0171 Szputnyik V vakcina klinikai vizsg\u00e1latai rendelkez\u00e9sre \u00e1ll\u00f3 adatainak ki\u00e9rt\u00e9kel\u00e9se. Az \u00fcgyn\u00f6ks\u00e9g illet\u00e9kes bizotts\u00e1ga most a gy\u00e1rt\u00e1si folyamattal kapcsolatos vizsg\u00e1latokat kezdni meg. A gy\u00e1rl\u00e1togat\u00e1s annak meger\u0151s\u00edt\u00e9s\u00e9t szolg\u00e1lja, hogy az el\u0151\u00e1ll\u00edt\u00e1s felt\u00e9telei megfelelnek-e az uni\u00f3s el\u0151\u00edr\u00e1soknak az olt\u00f3anyag ideiglenes j\u00f3v\u00e1hagy\u00e1s\u00e1hoz. Mindk\u00e9t vizsg\u00e1lat eredm\u00e9nye sz\u00fcks\u00e9ges az olt\u00f3anyagok j\u00f3v\u00e1hagy\u00e1s\u00e1val kapcsolatos d\u00f6nt\u00e9s meghozatal\u00e1hoz - tette hozz\u00e1.\n\nMTI 2021. m\u00e1jus 12.\n\n"}]