[{"date": "2021-05-21 13:14", "url": "https://koronavirus.gov.hu/cikkek/operativ-torzs-mar-penteken-reszlegesen-feloldjak-korhazi-latogatasi-tilalmat", "h1": "Operat\u00edv t\u00f6rzs: m\u00e1r p\u00e9nteken r\u00e9szlegesen feloldj\u00e1k a k\u00f3rh\u00e1zi l\u00e1togat\u00e1si tilalmat", "body": "\n\u00a0A p\u00fcnk\u00f6sdi h\u00e9tv\u00e9g\u00e9re val\u00f3 tekintettel h\u00e9tf\u0151 helyett m\u00e1r p\u00e9ntekt\u0151l r\u00e9szlegesen feloldj\u00e1k a k\u00f3rh\u00e1zi l\u00e1togat\u00e1si tilalmat - jelentette be a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes az operat\u00edv t\u00f6rzs d\u00f6nt\u00e9s\u00e9r\u0151l elmondta: bizonyos korl\u00e1toz\u00f3 int\u00e9zked\u00e9sek \u00e9rv\u00e9nyben maradnak. Tov\u00e1bbra sem l\u00e1togathat\u00f3 koronav\u00edrus-fert\u0151z\u00f6tt, egy beteghez naponta egy l\u00e1togat\u00f3 mehet be, legfeljebb egy \u00f3r\u00e1ra, a maszkvisel\u00e9s a k\u00f3rh\u00e1zak eg\u00e9sz ter\u00fclet\u00e9n k\u00f6telez\u0151, \u00e9s a bel\u00e9p\u00e9skor testh\u0151m\u00e9rs\u00e9klet-m\u00e9r\u00e9st kell v\u00e9gezni.\n\u00a0\u00a0\u00a0\u00a0A l\u00e1togat\u00f3nak \u00e9rv\u00e9nyes v\u00e9detts\u00e9gi igazolv\u00e1nnyal kell rendelkeznie vagy 48 \u00f3r\u00e1n\u00e1l nem r\u00e9gebbi negat\u00edv PCR-tesztet kell felmutatnia - tette hozz\u00e1.\n\u00a0\u00a0\u00a0\u00a0K\u00f6z\u00f6lte, ha a beteg \u00e1llapota \u00e9s az id\u0151j\u00e1r\u00e1s megengedi, a k\u00f3rh\u00e1z szabadt\u00e9ri ter\u00fclet\u00e9n t\u00f6bben is megl\u00e1togathatj\u00e1k a betegeket.\n\u00a0\u00a0\u00a0\u00a0Az oszt\u00e1lyvezet\u0151 ismertette: folyamatosan javulnak a j\u00e1rv\u00e1ny\u00fcgyi adatok, az akt\u00edv fert\u0151z\u00f6ttek sz\u00e1ma 110 ezerre cs\u00f6kkent, m\u00e1r csak 1645 beteget kezelnek k\u00f3rh\u00e1zban, \u00e9s 195-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 657 \u00faj fert\u0151z\u00f6ttet igazoltak, ezzel a j\u00e1rv\u00e1ny kezdete \u00f3ta 801 025-re n\u0151tt a fert\u0151z\u00f6ttek sz\u00e1ma. 47 beteg meghalt, az elhunytak sz\u00e1ma 29 427-re emelkedett.\n\u00a0\u00a0\u00a0\u00a0A j\u00e1rv\u00e1ny harmadik hull\u00e1ma elvonul\u00f3ban van, k\u00f6sz\u00f6nhet\u0151en a magas \u00e1toltotts\u00e1gnak \u00e9s a v\u00e9delmi int\u00e9zked\u00e9seknek. M\u00e1r 4 898 866-an kaptak v\u00e9d\u0151olt\u00e1st, 2 886 292 ember pedig immuniz\u00e1ltnak tekinthet\u0151 - mondta.\n\u00a0\u00a0\u00a0\u00a0Kit\u00e9rt arra, hogy\u00a0www.eeszt.gov.hu\u00a0oldalon m\u00e9g mindig lehet\u0151s\u00e9g van olt\u00e1si id\u0151pontfoglal\u00e1sra, az olt\u00e1sra v\u00e1r\u00f3k Pfizer-, kev\u00e9s AstraZeneca-, Szputnyik, illetve Sinopharm-vakcin\u00e1ra jelentkezhetnek. Arra k\u00e9rte azokat, akik m\u00e9g regisztr\u00e1ltak, tegy\u00e9k meg, \u00e9s \u00e9ljenek az olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0Besz\u00e9lt arr\u00f3l is, hogy a p\u00fcnk\u00f6sdi h\u00e9tv\u00e9g\u00e9n sz\u00e1mos k\u00fclt\u00e9ri programot lehet szervezni. Ezzel kapcsolatban felh\u00edvta a figyelmet a higi\u00e9n\u00e9s szab\u00e1lyok fontoss\u00e1g\u00e1ra, arra, hogy mindenki csak eg\u00e9szs\u00e9gesen menjen k\u00f6z\u00f6ss\u00e9gbe, \u00e9s k\u00fclt\u00e9ren is meg kell tartani a m\u00e1sf\u00e9l m\u00e9teres t\u00e1vols\u00e1got, a k\u00e9zhigi\u00e9n\u00e9s, a k\u00f6h\u00f6g\u00e9sre, t\u00fcsszent\u00e9sre vonatkoz\u00f3 szab\u00e1lyokat.\n\nMTI 2021. m\u00e1jus 21., p\u00e9ntek 12:55\n\n"}]