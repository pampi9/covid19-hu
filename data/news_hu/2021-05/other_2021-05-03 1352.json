[{"date": "2021-05-03 13:52", "url": "https://koronavirus.gov.hu/cikkek/orban-vizer-talalkozo-sportnak-kulcsszerepe-van-az-elet-ujrainditasaban", "h1": "Orb\u00e1n-Vizer tal\u00e1lkoz\u00f3: a sportnak kulcsszerepe van az \u00e9let \u00fajraind\u00edt\u00e1s\u00e1ban", "body": "\nOrb\u00e1n Viktor minisztereln\u00f6k \u00e9s Schmitt P\u00e1l volt k\u00f6zt\u00e1rsas\u00e1gi eln\u00f6k, a Magyar Olimpiai Bizotts\u00e1g tiszteletbeli eln\u00f6ke, a Nemzetk\u00f6zi Olimpiai Bizotts\u00e1g tagja, a nemzet sportol\u00f3ja h\u00e9tf\u0151n a Karmelita kolostorban fogadta Marius Vizert, a Nemzetk\u00f6zi Judo Sz\u00f6vets\u00e9g (IJF) eln\u00f6k\u00e9t, akivel a sport koronav\u00edrus-j\u00e1rv\u00e1ny ut\u00e1ni \u00fajraind\u00edt\u00e1sban j\u00e1tszott szerep\u00e9r\u0151l t\u00e1rgyaltak - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nA megbesz\u00e9l\u00e9sen sz\u00f3 volt a budapesti cselg\u00e1ncs vil\u00e1gbajnoks\u00e1gr\u00f3l is, amelyet 2021. j\u00fanius 6. \u00e9s 13. k\u00f6z\u00f6tt, a 2017-es vb-hez hasonl\u00f3an, a Papp L\u00e1szl\u00f3 Sportar\u00e9n\u00e1ban rendeznek meg.\n\u00a0\u00a0\u00a0\u00a0Orb\u00e1n Viktor \u00e9s Marius Vizer egyet\u00e9rtett abban, hogy a koronav\u00edrus-j\u00e1rv\u00e1ny elleni k\u00fczdelem \u00f6sszetett feladat; biztons\u00e1gban kell lenn\u00fcnk, de \u00e9ln\u00fcnk is kell, \u00e9s ami a legfontosabb, eg\u00e9szs\u00e9gesen kell \u00e9ln\u00fcnk. A judo \u00e9s \u00e1ltal\u00e1ban a sport hozz\u00e1j\u00e1rul az eg\u00e9szs\u00e9g meg\u0151rz\u00e9s\u00e9hez - sz\u00f6gezt\u00e9k le.\n\u00a0\u00a0\u00a0\u00a0A k\u00f6vetkez\u0151 id\u0151szakban esed\u00e9kes sport-vil\u00e1gesem\u00e9nyekr\u0151l az IJF eln\u00f6ke azt mondta: az eg\u00e9szs\u00e9g \u00e9s a biztons\u00e1g mindig az els\u0151 sz\u00e1m\u00fa szempontjuk lesz, ebben nem k\u00f6thetnek kompromisszumokat.\n\u00a0A budapesti vb kapcs\u00e1n kifejtette: minden k\u00fcld\u00f6tts\u00e9gnek eleget kell tennie az \u00e9rv\u00e9nyben l\u00e9v\u0151 szab\u00e1lyoknak. Fontos feladat biztons\u00e1gos k\u00f6r\u00fclm\u00e9nyeket biztos\u00edtani a munkat\u00e1rsaknak, a helyi szervez\u0151knek, az edz\u0151knek \u00e9s a sportol\u00f3knak, \u00e9s ezt meg is fogj\u00e1k tenni.\n\nMTI 2021. m\u00e1jus 3., h\u00e9tf\u0151 13:30\n\n"}]