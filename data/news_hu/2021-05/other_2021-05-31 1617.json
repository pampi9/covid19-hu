[{"date": "2021-05-31 16:17", "url": "https://koronavirus.gov.hu/cikkek/szijjarto-nemzeti-oltoanyaggyar-alkalmas-lesz-kinai-vakcina-eloallitasara", "h1": "Szijj\u00e1rt\u00f3: a Nemzeti Olt\u00f3anyaggy\u00e1r alkalmas lesz a k\u00ednai vakcina el\u0151\u00e1ll\u00edt\u00e1s\u00e1ra is", "body": "\nMeg\u00e1llapod\u00e1s sz\u00fcletett arr\u00f3l, hogy a Magyarorsz\u00e1gon jelenleg \u00e9p\u00edt\u00e9s alatt \u00e1ll\u00f3 Nemzeti Olt\u00f3anyaggy\u00e1r alkalmas lesz a koronav\u00edrus elleni k\u00ednai vakcina el\u0151\u00e1ll\u00edt\u00e1s\u00e1ra is, ami nagy strat\u00e9giai el\u0151nyt jelent majd az orsz\u00e1g sz\u00e1m\u00e1ra - jelentette be Szijj\u00e1rt\u00f3 P\u00e9ter h\u00e9tf\u0151n K\u00edn\u00e1ban.\n\n\nA k\u00fclgazdas\u00e1gi \u00e9s k\u00fcl\u00fcgyminiszter arr\u00f3l sz\u00e1molt be, hogy az ut\u00f3bbi h\u00e9t \u00e9vben imm\u00e1r 12. alkalommal folytatott k\u00e9toldal\u00fa t\u00e1rgyal\u00e1st k\u00ednai koll\u00e9g\u00e1j\u00e1val, Vang Jivel, ez mutatja, hogy a felek mekkora jelent\u0151s\u00e9get tulajdon\u00edtanak az egy\u00fcttm\u0171k\u00f6d\u00e9s\u00fck folyamatos fejleszt\u00e9s\u00e9nek.\n\u00a0\u00a0\u00a0\u00a0\"Magyarorsz\u00e1g \u00e9s a K\u00ednai N\u00e9pk\u00f6zt\u00e1rsas\u00e1g 2017 \u00f3ta strat\u00e9giai partnerei egym\u00e1snak, ha valakinek eddig k\u00e9ts\u00e9gei voltak, akkor az elm\u00falt h\u00f3napokban meggy\u0151z\u0151dhetett arr\u00f3l, hogy Magyarorsz\u00e1g milyen sokat profit\u00e1lt ebb\u0151l a strat\u00e9giai egy\u00fcttm\u0171k\u00f6d\u00e9sb\u0151l (...) Annak sikere most m\u00e1r megmentett ember\u00e9letekben m\u00e9rhet\u0151\" - mondta.\n\u00a0\u00a0\u00a0\u00a0\"Az olt\u00f3anyag nem ideol\u00f3giai vagy geopolitikai k\u00e9rd\u00e9s, az \u00e9letment\u00e9shez sz\u00fcks\u00e9ges eszk\u00f6z. Ha nem m\u00faltak volna ember\u00e9letek ezen a k\u00e9rd\u00e9sen, akkor most egyszer\u0171en \u00e9s hangosan kinevethetn\u00e9nk azokat, akik mindenfajta s\u00fcletlens\u00e9geket \u00e9s butas\u00e1gokat hordtak \u00f6ssze a k\u00ednai olt\u00f3anyagr\u00f3l\" - fogalmazott.\n\u00a0\u00a0\u00a0\u00a0Szijj\u00e1rt\u00f3 r\u00e1mutatott, hogy amennyiben a korm\u00e1ny nem v\u00e1s\u00e1rolt volna vakcin\u00e1t a Sinopharmt\u00f3l, akkor \"most egymilli\u00f3val kevesebben lenn\u00e9nek beoltva, nem \u00e1lln\u00e1nk az Eur\u00f3pai Uni\u00f3 \u00e9l\u00e9n az oltotts\u00e1g tekintet\u00e9ben, \u00e9s nem tudtunk volna jelent\u0151s l\u00e9p\u00e9seket tenni vissza a normalit\u00e1s ir\u00e1ny\u00e1ba\".\n\u00a0\u00a0\u00a0\u00a0Hozz\u00e1tette, hogy folytat\u00f3dni fog az egy\u00fcttm\u0171k\u00f6d\u00e9s az olt\u00f3anyagok ter\u00e9n, Magyarorsz\u00e1gon \u00e1tveszik majd a Sinopharm teljes gy\u00e1rt\u00e1si technol\u00f3gi\u00e1j\u00e1t, s ez fontos el\u0151ny, ugyanis a vil\u00e1gon folyamatos lesz a kereslet a vakcin\u00e1k ir\u00e1nt.\n\u00a0\u00a0\u00a0\u00a0A miniszter kiemelte, hogy az eg\u00e9szs\u00e9g\u00fcgyi mellett a gazdas\u00e1gi v\u00e1lasz sikeress\u00e9ge is fontos, m\u00e1rpedig a k\u00e9t orsz\u00e1g jelent\u0151s gazdas\u00e1gi sikert\u00f6rt\u00e9netek el\u0151tt \u00e1ll. Megeml\u00edtette egyebek mellett, hogy hamarosan k\u00e9t nagy k\u00ednai bank is megjelenik Magyarorsz\u00e1gon, t\u00f6bb magyar c\u00e9g komoly sikereket \u00e9rt el az \u00e1zsiai orsz\u00e1gban, illetve jelenleg is t\u00f6bb nagy magyarorsz\u00e1gi beruh\u00e1z\u00e1sr\u00f3l folynak t\u00e1rgyal\u00e1sok, p\u00e9ld\u00e1ul az elektromos aut\u00f3k gy\u00e1rt\u00e1sa ter\u00e9n.\n\u00a0\u00a0\u00a0\u00a0Az EU \u00e9s K\u00edna k\u00f6z\u00f6tti kapcsolatr\u00f3l sz\u00f3lva lesz\u00f6gezte, a korm\u00e1ny t\u00e1mogatja a viszony jav\u00edt\u00e1s\u00e1t c\u00e9lz\u00f3 kezdem\u00e9nyez\u00e9seket, \"szankci\u00f3k \u00e9s ellens\u00e9gesked\u00e9s\" helyett k\u00f6lcs\u00f6n\u00f6s \u00e9rdekeken alapul\u00f3, k\u00f6lcs\u00f6n\u00f6s tiszteletre \u00e9p\u00edt\u0151 egy\u00fcttm\u0171k\u00f6d\u00e9sre lenne sz\u00fcks\u00e9g.\n\u00a0\u00a0\u00a0\u00a0Szijj\u00e1rt\u00f3 azon v\u00e9lem\u00e9ny\u00e9nek adott hangot, hogy az \u00e1tfog\u00f3 beruh\u00e1z\u00e1si meg\u00e1llapod\u00e1s megakad\u00e1lyoz\u00e1sa ellent\u00e9tes az eur\u00f3pai \u00e9rdekekkel, m\u00e1r a kontinensnek is \"r\u00e1 kellene \u00e9brednie, hogy \u00faj realit\u00e1s van a vil\u00e1gban\", \u00e9s ha nem siker\u00fcl jav\u00edtani a kapcsolatokat, akkor az EU nagyon sokat fog vesz\u00edteni.\n\u00a0\u00a0\u00a0\u00a0V\u00e9gezet\u00fcl hozz\u00e1tette, hogy K\u00edna enged\u00e9lyezte Magyarorsz\u00e1g sz\u00e1m\u00e1ra egy \u00faj f\u0151konzul\u00e1tus l\u00e9tes\u00edt\u00e9s\u00e9t a Kuangtung tartom\u00e1nybeli Kantonban.\n\u00a0\u00a0\u00a0\u00a0Vang Ji a \"p\u00e9lda\u00e9rt\u00e9k\u0171\" k\u00ednai-magyar kapcsolatokat m\u00e9ltatta, \u00e9s rem\u00e9ny\u00e9t fejezte ki, hogy azokat tov\u00e1bb lehet m\u00e9ly\u00edteni a j\u00f6v\u0151ben sz\u00e1mos ter\u00fcleten.\n\u00a0\u00a0\u00a0\u00a0Al\u00e1h\u00fazta azt is, hogy \"az egyre nagyobb glob\u00e1lis kih\u00edv\u00e1sok idej\u00e9n K\u00edna \u00e9s az EU strat\u00e9giai partnerek, c\u00e9lunk, hogy ezt ne felejts\u00fck el, maradjon fenn az egy\u00fcttm\u0171k\u00f6d\u00e9s\u00fcnk\".\n\nMTI 2021. m\u00e1jus 31.\n\n"}]