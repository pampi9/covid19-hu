[{"date": "2021-05-28 18:51", "url": "https://koronavirus.gov.hu/cikkek/kormany-nemzetkozi-tapasztalatokat-figyelembe-veve-dontott-kozelgo-nemzetkozi-sportesemenyek", "h1": "A korm\u00e1ny a nemzetk\u00f6zi tapasztalatokat figyelembe v\u00e9ve d\u00f6nt\u00f6tt a k\u00f6zelg\u0151 nemzetk\u00f6zi sportesem\u00e9nyek megrendez\u00e9s\u00e9nek szab\u00e1lyair\u00f3l", "body": "\nMagyarorsz\u00e1g Eur\u00f3pa m\u00e1sodik leg\u00e1toltottabb orsz\u00e1ga. Az olt\u00e1soknak k\u00f6sz\u00f6nhet\u0151en Magyarorsz\u00e1gon\u00a0\u00a0- az uni\u00f3s orsz\u00e1gokhoz k\u00e9pest - hetekkel kor\u00e1bban megkezdhett\u00fck a mindennapi \u00e9let \u00fajraind\u00edt\u00e1s\u00e1t.\u00a0\u00a0A korm\u00e1ny ez\u00e9rt az UEFA javaslatait \u00e9s a nemzetk\u00f6zi tapasztalatokat figyelembe v\u00e9ve d\u00f6nt\u00f6tt a k\u00f6zelg\u0151 feln\u0151tt \u00e9s az U21-es labdar\u00fag\u00f3 Eur\u00f3pa-bajnoks\u00e1g, valamint a magyar feln\u0151tt labdar\u00fag\u00f3 v\u00e1logatott hazai rendez\u00e9s\u0171 m\u00e9rk\u0151z\u00e9seinek v\u00e9gleges szab\u00e1lyair\u00f3l. A m\u00e9rk\u0151z\u00e9sekre \u00e9rkez\u0151 k\u00fclf\u00f6ldi \u00e1llampolg\u00e1rok n\u00e9z\u0151k\u00e9nt, negat\u00edv eredm\u00e9ny\u0171 PCR teszttel l\u00e9phetnek be az orsz\u00e1gba. A r\u00e9szletes szab\u00e1lyokat a Magyar K\u00f6zl\u00f6nyben hamarosan megjelen\u0151 Korm\u00e1nyrendelet fogja tartalmazni.\n\nMagyarorsz\u00e1g ma j\u00e1rv\u00e1ny\u00fcgyi szempontb\u00f3l v\u00e9dettebb \u00e9s biztons\u00e1gosabb orsz\u00e1g, mint b\u00e1rmelyik nyugat-eur\u00f3pai vagy szomsz\u00e9dos orsz\u00e1g.\nA magyar emberek t\u00f6bb mint 52%-a megkapta az olt\u00e1st \u00e9s 5 milli\u00f3 beoltottn\u00e1l fel tudtuk oldani a j\u00e1rv\u00e1ny\u00fcgyi korl\u00e1toz\u00e1sok nagy r\u00e9sz\u00e9t. V\u00e9detts\u00e9gi igazolv\u00e1nnyal szabadon l\u00e1togathat\u00f3ak t\u00f6bbek k\u00f6z\u00f6tt a sportrendezv\u00e9nyek is. A korm\u00e1ny a ny\u00e1ron kezd\u0151d\u0151 UEFA EURO labdar\u00fag\u00f3 Eur\u00f3pa-bajnoks\u00e1g, valamint a napokban kezd\u0151d\u0151\u00a0\u00a0U21 Eur\u00f3pa-bajnoks\u00e1g hazai rendez\u00e9s\u0171 m\u00e9rk\u0151z\u00e9sek \u00e9s a magyar feln\u0151tt labdar\u00fag\u00f3 v\u00e1logatott hazai m\u00e9rk\u0151z\u00e9seinek v\u00e9gleges szab\u00e1lyair\u00f3l is d\u00f6nt\u00e9st hozott, az UEFA javaslatait \u00e9s a nemzetk\u00f6zi tapasztalatokat figyelembe v\u00e9ve.\nA Korm\u00e1nyrendelet \u00e9rtelm\u00e9ben a m\u00e9rk\u0151z\u00e9sekre \u00e9rkez\u0151, magyar \u00e1llampolg\u00e1rs\u00e1ggal nem rendelkez\u0151 szem\u00e9ly n\u00e9z\u0151k\u00e9nt abban az esetben is bel\u00e9phet az orsz\u00e1gba, ha a bel\u00e9p\u00e9s el\u0151tt 72 \u00f3r\u00e1n bel\u00fcl elv\u00e9gzett negat\u00edv eredm\u00e9ny\u0171 - magyar vagy angol nyelven ki\u00e1ll\u00edtott - PCR teszttel igazolja, hogy a szervezet\u00e9ben koronav\u00edrus nem volt kimutathat\u00f3. Ma ugyanis a legt\u00f6bb eur\u00f3pai orsz\u00e1gba csak negat\u00edv eredm\u00e9ny\u0171 PCR teszt bemutat\u00e1s\u00e1val lehet bel\u00e9pni.\nA m\u00e9rk\u0151z\u00e9sekre \u00e9rkez\u0151 k\u00fclf\u00f6ldi \u00e1llampolg\u00e1rok eset\u00e9ben, ha a m\u00e9rk\u0151z\u00e9sre sz\u00f3l\u00f3 \u00e9rv\u00e9nyes r\u00e9szv\u00e9teli jegy\u00e9t felmutatja, a koronav\u00edrus ellen v\u00e9dett szem\u00e9lyekre vonatkoz\u00f3 rendelkez\u00e9seket kell alkalmazni, \u00edgy megsz\u00e1llhat sz\u00e1ll\u00e1shelyen, a vend\u00e9gl\u00e1t\u00f3 \u00fczleten bel\u00fcl \u00e9s a szabadid\u0151s helysz\u00edneken tart\u00f3zkodhat.\nMTI 2021. m\u00e1jus 28.\n\n"}]