[{"date": "2021-05-15 12:14", "url": "https://koronavirus.gov.hu/cikkek/kasler-magyar-kormany-jol-dontott-hogy-elkezdte-sinopharm-vakcina-alkalmazasat", "h1": "K\u00e1sler: a magyar korm\u00e1ny j\u00f3l d\u00f6nt\u00f6tt, hogy elkezdte a Sinopharm-vakcina alkalmaz\u00e1s\u00e1t", "body": "\nA magyar korm\u00e1ny j\u00f3l d\u00f6nt\u00f6tt, hogy elkezdte a Sinopharm-vakcina alkalmaz\u00e1s\u00e1t, ezt er\u0151s\u00edtette meg m\u00falt h\u00e9ten a WHO is, de nem is tehetett m\u00e1st - mondta Prof. Dr. K\u00e1sler Mik\u00f3s, az emberi er\u0151forr\u00e1sok minisztere az \u00c9letk\u00f6zelben vide\u00f3sorozat leg\u00fajabb r\u00e9sz\u00e9ben, ahol a k\u00ednai vakcina enged\u00e9lyez\u00e9se mellett sz\u00f3ba ker\u00fclt az olt\u00f3anyagok hat\u00e9konys\u00e1ga, a gyermekek olt\u00e1sa.\n\n\nA miniszter elmondta: az elm\u00falt \u00e9v v\u00e9g\u00e9n magyar szakemberek utaztak a gy\u00e1rt\u00e1s sz\u00ednhely\u00e9re K\u00edn\u00e1ba \u00e9s Oroszorsz\u00e1gba, hogy a helysz\u00ednen ellen\u0151rizz\u00e9k a gy\u00e1rt\u00e1si folyamatokat, ezt k\u00f6vet\u0151en \u00e1tn\u00e9zve a dokument\u00e1ci\u00f3t mindent rendben tal\u00e1ltak.\nA t\u00e1rcavezet\u0151 hozz\u00e1tette: ez ut\u00e1n m\u00e9g 8 vizsg\u00e1latot v\u00e9geztek el a Nemzeti N\u00e9peg\u00e9szs\u00e9g\u00fcgyi K\u00f6zpont szakemberei, \u00e9s miut\u00e1n azokat is rendben tal\u00e1lt\u00e1k nem volt vit\u00e1s, hogy a Sinopharm megfelel\u0151.\nA baloldal keleti vakcina ellenes politik\u00e1j\u00e1r\u00f3l azt nyilatkozta: az ellenz\u00e9k nem a szerencs\u00e9s utat v\u00e1lasztja, ha a WHO-val vitatkozik, mert ezt a vit\u00e1t soha nem fogja megnyerni. Id\u0151k\u00f6zben azonban az ellenz\u00e9k honfit\u00e1rsaink \u00e9let\u00e9t vesz\u00e9lyezteti.\nArra a k\u00e9rd\u00e9sre, hogy kell-e k\u00f6vetkez\u0151 olt\u00e1s, az orvosminiszter \u00fagy v\u00e1laszolt: jelen pillanatban senki nem tudja megmondani, mert a vakcin\u00e1k kifejleszt\u00e9se \u00f3ta nem telt el annyi id\u0151. Hangs\u00falyozta, hogy az \u00f6sszes forgalomban l\u00e9v\u0151 vakcina eset\u00e9n elind\u00edtottunk egy klinikai vizsg\u00e1latot, amely a vakcin\u00e1k ut\u00e1ni teljes immunit\u00e1st vizsg\u00e1lja, ami azt jelenti, hogy folyamatosan egyre t\u00f6bbet \u00e9s t\u00f6bbet tudunk a vizsg\u00e1latokkal p\u00e1rhuzamosan. M\u00e1r m\u00e1jus v\u00e9g\u00e9n lesznek kezdeti eredm\u00e9nyek, j\u00faniusban pedig m\u00e9g t\u00f6bb v\u00e1rhat\u00f3. Mivel a vizsg\u00e1lati id\u0151 egy \u00e9v, \u00edgy az els\u0151 \u00e9v v\u00e9g\u00e9n meg tudjuk mondani, hogy egy\u00e9ves-e a v\u00e9detts\u00e9g \u00e9s hogy mindegyikn\u00e9l fenn\u00e1ll-e ez a k\u00f6r\u00fclm\u00e9ny.\nAz \u00f6sszes vakcina eset\u00e9ben vizsg\u00e1lj\u00e1k a fiatalok olthat\u00f3s\u00e1g\u00e1t is. Van olyan vakcina, ami eg\u00e9szen f\u00e9l\u00e9ves korig pr\u00f3b\u00e1l eredm\u00e9nyt el\u00e9rni - fejtette ki a miniszter. Ha megvannak a megfelel\u0151 min\u0151s\u00e9gi szakmai param\u00e9terek, Magyarorsz\u00e1g is fog csatlakozni ezeknek a koroszt\u00e1lyoknak az olt\u00e1s\u00e1hoz - emelte ki.\nMTI 2021. m\u00e1jus 15.\n\n"}]