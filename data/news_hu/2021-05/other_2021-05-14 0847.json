[{"date": "2021-05-14 08:47", "url": "https://koronavirus.gov.hu/cikkek/orban-viktor-legkorabban-magyarorszag-terhet-vissza-normalis-elethez", "h1": "Orb\u00e1n Viktor: legkor\u00e1bban Magyarorsz\u00e1g t\u00e9rhet vissza a norm\u00e1lis \u00e9lethez", "body": "\nLegkor\u00e1bban Magyarorsz\u00e1g t\u00e9rhet vissza Eur\u00f3p\u00e1ban a norm\u00e1lis \u00e9lethez, de ez nem jelenti azt, hogy a j\u00e1rv\u00e1ny megsz\u0171nt volna - jelentette ki a minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nAz \u00fajraind\u00edt\u00e1s k\u00f6vetkez\u0151 fokozata 5 milli\u00f3 beoltottn\u00e1l v\u00e1rhat\u00f3\nOrb\u00e1n Viktor azt k\u00e9rte, mindenki tartsa be azokat a szab\u00e1lyokat, amelyek a biztons\u00e1gos \u00e9lethez sz\u00fcks\u00e9gesek.\nEddig 4 483 598 magyar ember kapta meg az els\u0151 olt\u00e1st. M\u00e9g m\u00e1jusban - egyesek szerint p\u00fcnk\u00f6sd k\u00f6rny\u00e9k\u00e9n - el\u00e9rheti az \u00f6tmilli\u00f3t a beoltottak sz\u00e1ma, ekkor lehet feloldani az esk\u00fcv\u0151kre, nagyobb rendezv\u00e9nyekre \u00e9s a kij\u00e1r\u00e1si tilalomra vonatkoz\u00f3 korl\u00e1toz\u00e1sokat - mondta a minisztereln\u00f6k. Hozz\u00e1tette: bizonyos t\u00f6megrendezv\u00e9nyeken azonban augusztus elej\u00e9ig, k\u00f6zep\u00e9ig nem lehet r\u00e9szt venni v\u00e9detts\u00e9gi igazolv\u00e1ny n\u00e9lk\u00fcl.\nA j\u00e1rv\u00e1ny m\u00e9g nem \u00e9rt v\u00e9get, az olt\u00e1s felv\u00e9tele v\u00e1ltozatlanul fontos\nA regisztr\u00e1ltak sz\u00e1ma alapj\u00e1n nem lehetetlen, hogy a beoltottak sz\u00e1ma el\u00e9ri a hatmilli\u00f3t, de csak az embereken m\u00falik, egy\u00e9ni d\u00f6nt\u00e9s\u00fck \u00e9s felel\u0151ss\u00e9g\u00fck, hogy felveszik-e az olt\u00e1st - hangs\u00falyozta a korm\u00e1nyf\u0151. Regisztr\u00e1ci\u00f3 az olt\u00e1sra: vakcinainfo.gov.hu\nAz olt\u00e1sellenes baloldal cs\u00fafosan leszerepelt\nOrb\u00e1n Viktor kijelentette: a baloldal j\u00e1rv\u00e1ny\u00fcgyben cs\u00fafosan leszerepelt. J\u00e1rv\u00e1nyhelyzetben a v\u00e9dekez\u00e9s nemzeti \u00fcgy, ilyenkor embereket lebesz\u00e9lni az olt\u00e1sr\u00f3l, bizalmatlans\u00e1got gerjeszteni egyes vakcinafajt\u00e1kkal szemben t\u00f6bb mint hiba - mondta. \u00dagy fogalmazott: meg kell jegyezni, ha baj van, a baloldalra nem lehet sz\u00e1m\u00edtani.\n\u00c1toltotts\u00e1g tekintet\u00e9ben Magyarorsz\u00e1g az \u00e9lmez\u0151nyben \nA korm\u00e1nyf\u0151 az \u00e1toltotts\u00e1gi mutat\u00f3kat - amelyek szerint Magyarorsz\u00e1g jelenleg a vil\u00e1gon a tizedik, Eur\u00f3p\u00e1ban pedig az els\u0151 ebben a tekintetben - \u00fagy \u00e9rt\u00e9kelte: sz\u00e9p eredm\u00e9ny, ez azonban egy speci\u00e1lis verseny \u00e9s nem szabad \u00fagy tekinteni r\u00e1, mintha nem a magyar emberek \u00e9let\u00e9\u00e9rt folyna.\nHangs\u00falyozta: nem szabad engedni, hogy a versenyszellem fontosabb legyen, mint a verseny t\u00e9tje, az ember\u00e9let. Arra is figyelmeztetett: nem siker\u00fclt mindenkit megmenteni, \"komoly vesztes\u00e9geink vannak\", ez\u00e9rt mik\u00f6zben arr\u00f3l besz\u00e9lnek, hogy az olt\u00e1sban els\u0151k vagyunk, az egy\u00fctt\u00e9rz\u00e9snek, a f\u00e1jdalom elvisel\u00e9s\u00e9ben ny\u00fajtott seg\u00edts\u00e9gnek tov\u00e1bbra els\u0151 helyen kell maradnia.\n\nA nyugat-eur\u00f3pai orsz\u00e1gok egy-k\u00e9t h\u00f3nappal vannak m\u00f6g\u00f6tt\u00fcnk\nOrb\u00e1n Viktor szerint az olt\u00e1sok tekintet\u00e9ben a nyugat-eur\u00f3pai orsz\u00e1gok egy-k\u00e9t h\u00f3nappal Magyarorsz\u00e1g m\u00f6g\u00f6tt vannak, \u00e9s nincs m\u00e1sik uni\u00f3s \u00e1llam, ahol olyan \"pl\u00e1zaszer\u0171 kiszolg\u00e1l\u00e1s lenne\" vakcin\u00e1kb\u00f3l, mint Magyarorsz\u00e1gon. Online id\u0151pontfoglal\u00e1s az olt\u00e1sra: https://www.eeszt.gov.hu/hu/covid-oltas-idopontfoglalas\nM\u00edg itthon most m\u00e1r a 16-18 \u00e9veseket oltj\u00e1k, ak\u00f6zben Nyugat-Eur\u00f3p\u00e1ban m\u00e9g a nyugd\u00edjasokat - mutatott r\u00e1 a korm\u00e1nyf\u0151, aki egyben k\u00f6sz\u00f6netet mondott a fiataloknak, hogy t\u00f6bb mint fel\u00fck jelentkezett az olt\u00e1sra.\nElmondta: jelenleg 944 ezer olyan ember van, aki regisztr\u00e1lt, de nem vette fel az el\u00e9rhet\u0151 vakcin\u00e1k egyik\u00e9t sem, mert feltehet\u0151leg olyan olt\u00e1sra v\u00e1r, amely jelenleg nincs. Hozz\u00e1tette: most legink\u00e1bb Pfizer nincsen, ugyanakkor, ha t\u00fal vannak a 16-18 \u00e9vesek olt\u00e1s\u00e1n, akkor hetente 150 ezer 18 \u00e9v feletti k\u00e9rhet Pfizer-olt\u00e1st. A korm\u00e1nyf\u0151 \u00e1ltal ismertetett adatok szerint hetente 330 ezer Pfizer-olt\u00e1s \u00e9rkezik, ebb\u0151l m\u00e1sodik olt\u00e1snak 180-185 ezret kell beadni.\nA Magyarorsz\u00e1gon k\u00edv\u00fcl \u00e9l\u0151 magyarok is megkaphatj\u00e1k az olt\u00e1st\nBejelentette azt is: h\u00e9tf\u0151t\u0151l arra biztatj\u00e1k a Magyarorsz\u00e1gon k\u00edv\u00fcl \u00e9l\u0151 magyarokat \"T\u0171zf\u00f6ldt\u0151l vagy Patag\u00f3ni\u00e1t\u00f3l Cs\u00edkszered\u00e1ig\", hogy ha szeretn\u00e9k beoltatni magukat, akkor regisztr\u00e1ljanak Magyarorsz\u00e1gon, \u00e9s megkaphatj\u00e1k az olt\u00e1st.\nA korm\u00e1nyf\u0151 arr\u00f3l is besz\u00e1molt: a korm\u00e1ny vakcinagazd\u00e1lkod\u00e1ssal foglalkoz\u00f3 munkacsoportj\u00e1nak jelent\u00e9se szerint egy esetlegesen sz\u00fcks\u00e9ges harmadik olt\u00e1shoz kell\u0151 olt\u00f3anyag \"m\u00e1r a zs\u00e1kban van\", \u00edgy ha kell harmadik olt\u00e1s, akkor \u0151sszel \u00e9s a j\u00f6v\u0151 \u00e9v els\u0151 negyed\u00e9v\u00e9ben ennek eleget tudnak tenni.\nKarik\u00f3 Katalinnal val\u00f3 tal\u00e1lkoz\u00f3r\u00f3l\nA minisztereln\u00f6k besz\u00e9lt arr\u00f3l is: az orsz\u00e1g biztons\u00e1g\u00e9rzet\u00e9t n\u00f6veli az, amit Karik\u00f3 Katalin kutat\u00f3biol\u00f3gust\u00f3l, a szintetikus mRNS-alap\u00fa vakcin\u00e1k technol\u00f3gi\u00e1j\u00e1nak szabadalmaztat\u00f3j\u00e1t\u00f3l hallott cs\u00fct\u00f6rt\u00f6ki tal\u00e1lkoz\u00f3jukon. A professzorasszony ugyanis biztosan \u00e1ll\u00edtotta, hogy a kutat\u00f3csoportjuk \u00e1ltal kifejlesztett m\u00f3dszer alkalmass\u00e1 teszi az emberis\u00e9get arra, hogy \u00faj v\u00edrusmut\u00e1nsok megjelen\u00e9s\u00e9re gyorsan lehessen \u00fajabb v\u00e1laszokat adni.\nAnnyian dolgoznak, mint a v\u00edrus el\u0151tt\n\nA korm\u00e1nyf\u0151 a gazdas\u00e1gi adatokra r\u00e1t\u00e9rve kiemelte: Magyarorsz\u00e1g a foglalkoztat\u00e1sban el\u00e9rte azt a szintet, ahol a v\u00e1ls\u00e1g el\u0151tt volt. Hangs\u00falyozta: a gazdas\u00e1g teljes\u00edtm\u00e9ny\u00e9hez nagy m\u00e9rt\u00e9kben hozz\u00e1j\u00e1rult az orvosok \u00e9s \u00e1pol\u00f3k gy\u00f3gy\u00edt\u00f3 munk\u00e1ja is, hiszen mindenkit, aki \"emberi sz\u00e1m\u00edt\u00e1s szerint meggy\u00f3gy\u00edthat\u00f3 volt\", meggy\u00f3gy\u00edtottak. Elmondta: jelenleg 2600 beteg van m\u00e1r csak k\u00f3rh\u00e1zban, 338-an vannak l\u00e9legeztet\u0151g\u00e9pen \u00e9s 608 ezer a gy\u00f3gyultak sz\u00e1ma.\nA j\u00f6v\u0151 \u00e9vi k\u00f6lts\u00e9gvet\u00e9s a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\nA j\u00f6v\u0151 \u00e9vi k\u00f6lts\u00e9gvet\u00e9st a minisztereln\u00f6k szerint Varga Mih\u00e1ly p\u00e9nz\u00fcgyminiszter \"j\u00f3l \u00f6sszerakta\", \"j\u00f3l \u00f6sszedr\u00f3tozta\", hiszen olyan kiad\u00e1sokra is v\u00e1llalkozik a b\u00fcdzs\u00e9, mint a 13. havi nyugd\u00edj l\u00e9pcs\u0151zetes vissza\u00e9p\u00edt\u00e9se, nyugd\u00edjpr\u00e9mium fizet\u00e9se \u00e9s a munk\u00e1t v\u00e1llal\u00f3 25 \u00e9v alattiak ad\u00f3mentess\u00e9ge.\nKijelentette: a 2022-es k\u00f6lts\u00e9gvet\u00e9s alkalmas arra, hogy Magyarorsz\u00e1g eur\u00f3pai \u00f6sszehasonl\u00edt\u00e1sban kiemelked\u0151 n\u00f6veked\u00e9si p\u00e1ly\u00e1ra \u00e1lljon, \u00edgy er\u0151sebben ker\u00fclhet ki a v\u00e1ls\u00e1gb\u00f3l, mint amilyen \u00e1llapotban beleker\u00fclt.\nFel\u00e1ll az \u00fajraind\u00edt\u00e1si operat\u00edv t\u00f6rzs\n\nA korm\u00e1nyf\u0151 jelezte azt is: egy h\u00e9t m\u00falva fel\u00e1ll az \u00fajraind\u00edt\u00e1si operat\u00edv t\u00f6rzs, amely a gazdas\u00e1g \u00e9s a gazdas\u00e1gon t\u00fali \u00e9let \u00fajraind\u00edt\u00e1s\u00e1val is foglalkozik majd, k\u00e9t megfelel\u0151 vezet\u0151vel.\nOrb\u00e1n Viktor kit\u00e9rt arra is: tov\u00e1bb kell n\u00f6velni a csal\u00e1dt\u00e1mogat\u00e1sokat, a gyermekek ut\u00e1n ad\u00f3kedvezm\u00e9nyt \u00e9s egy\u00e9b t\u00e1mogat\u00e1sokat is kell adni ahhoz, hogy egy csal\u00e1d anyagilag is kisz\u00e1m\u00edthat\u00f3an jobban j\u00e1rjon, ha t\u00f6bb gyermeket v\u00e1llal, mint ha nem.\n\n\nMTI 2021. m\u00e1jus 14.\n\n"}]