[{"date": "2021-05-04 14:06", "url": "https://koronavirus.gov.hu/cikkek/gyorgy-istvan-aki-meg-nem-tette-regisztraljon-jarvany-megallitasaert", "h1": "Gy\u00f6rgy Istv\u00e1n: aki m\u00e9g nem tette, regisztr\u00e1ljon a j\u00e1rv\u00e1ny meg\u00e1ll\u00edt\u00e1s\u00e1\u00e9rt!", "body": "\nA regisztr\u00e1ci\u00f3t \u00e9s a m\u00e1r v\u00e9d\u0151olt\u00e1sra regisztr\u00e1ltak id\u0151pontfoglal\u00e1s\u00e1t s\u00fcrgette a j\u00e1rv\u00e1ny meg\u00e1ll\u00edt\u00e1s\u00e1\u00e9rt \u00e9s az \u00fajabb, er\u0151s hull\u00e1mok elker\u00fcl\u00e9s\u00e9\u00e9rt a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n \u00fagy fogalmazott: \"el\u00e9rkezt\u00fcnk az egy\u00e9ni felel\u0151ss\u00e9g szakasz\u00e1ba, amikor m\u00e1r senki m\u00e1son nem m\u00falik, hogy ki mikor van beoltva, csak az egy\u00e9nen, mert az orsz\u00e1g, a korm\u00e1ny, az \u00e1llamigazgat\u00e1s megteremtett minden felt\u00e9telt ahhoz, hogy mindenki, aki k\u00e9r, kaphasson olt\u00e1st\".\n\u00a0\u00a0\u00a0\u00a0Hangs\u00falyozta, Magyarorsz\u00e1g b\u0151ven v\u00e1s\u00e1rolt vakcin\u00e1t Nyugatr\u00f3l \u00e9s Keletr\u0151l, az olt\u00e1s ingyenes, t\u00f6bb ezer olt\u00f3pont m\u0171k\u00f6dik, folyamatosan biztos\u00edtj\u00e1k a regisztr\u00e1ci\u00f3t, \u00e9s lehet\u0151v\u00e9 tett\u00e9k az internetes id\u0151pontfoglal\u00e1st.\nRegisztr\u00e1ci\u00f3:https://vakcinainfo.gov.hu/regisztracio-oltasra;\u00a0Id\u0151pontfoglal\u00e1s:\u00a0https://www.eeszt.gov.hu/hu/covid-oltas-idopontfoglalas\n\u00a0\u00a0\u00a0\u00a0Az \u00e1llamtitk\u00e1r, aki az orsz\u00e1gos olt\u00e1si munkacsoport vezet\u0151je is, azt mondta, az olt\u00e1sok egyre ink\u00e1bb hozz\u00e1j\u00e1rulnak a pand\u00e9mia harmadik hull\u00e1m\u00e1nak visszaszor\u00edt\u00e1s\u00e1hoz, nagyon gyorsan el\u00e9rhet\u0151, hogy a lakoss\u00e1g nagy r\u00e9sze v\u00e9dett legyen, \u00e9s megsz\u0171njenek a korl\u00e1toz\u00e1sok. V\u00e9lem\u00e9nye szerint ugyanakkor \"nem d\u0151lhet\u00fcnk h\u00e1tra, az indiai v\u00edrus m\u00e1r itt van a szomsz\u00e9dban\", szak\u00e9rt\u0151k szerint nagyon gyorsan terjed, \u00e9s m\u00e9g okozhat meglepet\u00e9seket.\n\u00a0\u00a0\u00a0\u00a0Gy\u00f6rgy Istv\u00e1n m\u00e9rf\u00f6ldk\u0151nek nevezte a j\u00e1rv\u00e1ny elleni k\u00fczdelemben, hogy a beoltottak sz\u00e1ma a m\u00falt h\u00e9ten meghaladta a 4 milli\u00f3t \u00e9s t\u00f6bb mint 2 milli\u00f3an a m\u00e1sodik adag vakcin\u00e1t is megkapt\u00e1k.\n\u00a0\u00a0\u00a0\u00a0Magyarorsz\u00e1g tov\u00e1bbra is az uni\u00f3s olt\u00e1si ranglista m\u00e1sodik hely\u00e9n \u00e1ll, a lakoss\u00e1g 43 sz\u00e1zal\u00e9ka be van oltva, szemben a 24 sz\u00e1zal\u00e9kos uni\u00f3s \u00e1tlaggal - k\u00f6z\u00f6lte.\n\u00a0\u00a0\u00a0\u00a0A legfrissebb adatokr\u00f3l elmondta: a beoltottak sz\u00e1ma 4 099 495, k\u00f6z\u00fcl\u00fck 2 157 637-en a m\u00e1sodik olt\u00e1son is t\u00fal vannak. \"M\u00e1r minden m\u00e1sodik feln\u0151tt be van oltva, ez \u00f3ri\u00e1si el\u0151ny m\u00e1s eur\u00f3pai orsz\u00e1gokhoz k\u00e9pest\" - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra: 4 725 000 a regisztr\u00e1ltak sz\u00e1ma, 80 sz\u00e1zal\u00e9kuk m\u00e1r kapott vakcin\u00e1t, aki m\u00e9g nem, ak\u00e1r m\u00e1r holnap megkaphatja, ha ma foglal id\u0151pontot. \"Ez \u00f3ri\u00e1si dolog, nem sok eur\u00f3pai orsz\u00e1gban van \u00fagy, hogy valaki id\u0151pontot foglal az interneten \u00e9s m\u00e1r m\u00e1snap olt\u00e1shoz jut\" - hangoztatta.\n\u00a0\u00a0\u00a0\u00a0Gy\u00f6rgy Istv\u00e1n sz\u00f3lt arr\u00f3l, hogy a k\u00f6vetkez\u0151 napokban is folyamatosan oltanak a h\u00e1ziorvosokn\u00e1l \u00e9s a k\u00f3rh\u00e1zi olt\u00f3pontokon, amelyeket a m\u00falt h\u00e9ten \u00e9rkezett 1 milli\u00f3 adag Sinopharm-vakcinasz\u00e1ll\u00edtm\u00e1nyb\u00f3l l\u00e1tnak el.\n\u00a0\u00a0\u00a0\u00a0Jelezte, az eeszt.gov.hu oldalon el\u00e9rhet\u0151 online id\u0151pontfoglal\u00f3n Sinopharm- \u00e9s AstraZeneca-olt\u00e1sokra lehet foglalni. Hozz\u00e1tette, emellett megny\u00edlik a foglal\u00e1si lehet\u0151s\u00e9g 200 ezer adag Szputnyik olt\u00e1sra is azon regisztr\u00e1ltaknak, akiket - a tumultusok elker\u00fcl\u00e9s\u00e9\u00e9rt - err\u0151l sms-ben \u00e9rtes\u00edtenek.\n\u00a0\u00a0\u00a0\u00a0Kedden 333 450 adagnyi Pfizer-sz\u00e1ll\u00edtm\u00e1ny \u00e9rkezett Magyarorsz\u00e1gra, ennek nagyobb r\u00e9sze az esed\u00e9kes m\u00e1sodik k\u00f6r\u00f6s olt\u00e1sokhoz sz\u00fcks\u00e9ges, a t\u00f6bbit a 16-18 \u00e9ves koroszt\u00e1ly els\u0151 k\u00f6r\u00f6s olt\u00e1s\u00e1hoz teszik f\u00e9lre, mert a 18 \u00e9v alattiak olt\u00e1s\u00e1hoz jelenleg csak ez a vakcina enged\u00e9lyezett - mondta. Hozz\u00e1tette, hogy a f\u0151v\u00e1rosban \u00e9s a megy\u00e9kben megmaradt Pfizer-olt\u00f3anyagot a h\u00e1ziorvosoknak adj\u00e1k.\n\u00a0\u00a0\u00a0\u00a0Az \u00e1llamtitk\u00e1r meger\u0151s\u00edtette, hogy hamarosan megkezd\u0151dik a 16-18 \u00e9v k\u00f6z\u00f6ttiek olt\u00e1sa, de ehhez az \u00e9rintetteket regisztr\u00e1lni kell a vakcinainfo.gov.hu honlapon. \"Azt k\u00e9rj\u00fck a fiatalokt\u00f3l \u00e9s sz\u00fcleikt\u0151l, hogy legk\u00e9s\u0151bb m\u00e1jus 7-\u00e9ig regisztr\u00e1ljanak, mert csak \u00e9rv\u00e9nyes regisztr\u00e1ci\u00f3val tudnak id\u0151pontot foglalni a j\u00f6v\u0151 h\u00e9t m\u00e1sodik fel\u00e9ben tervezett olt\u00e1sokra\" - k\u00f6z\u00f6lte. Hozz\u00e1f\u0171zte, az \u00e9rintettek \u00e9rtes\u00edt\u00e9st kapnak, melyik napon nyitj\u00e1k meg sz\u00e1mukra az online id\u0151pontfoglal\u00f3t.\n\u00a0\u00a0\u00a0\u00a0Gy\u00f6rgy Istv\u00e1n kit\u00e9rt arra, hogy ezen a h\u00e9ten egy Moderna-sz\u00e1ll\u00edtm\u00e1nyt is v\u00e1rnak, ennek nagy r\u00e9sz\u00e9t m\u00e1sodik k\u00f6r\u00f6s olt\u00e1sokra haszn\u00e1lj\u00e1k fel, 30 ezer adag els\u0151 k\u00f6r\u00f6s olt\u00e1sokra a h\u00e1ziorvosokhoz ker\u00fcl, 6 ezer az id\u0151sotthonokba, azoknak a lak\u00f3knak, akik az elm\u00falt id\u0151szakban k\u00e9rtek vakcin\u00e1t.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte, hogy ezen a h\u00e9ten a Janssen-vakcin\u00e1val is elkezd\u0151dik az olt\u00e1s. Ezt az olt\u00f3anyagot a honv\u00e9ds\u00e9gi olt\u00f3buszokon alkalmazz\u00e1k, \u00e9s mivel egyadagos, el\u00e9g, ha a buszok egyszer mennek egy telep\u00fcl\u00e9sre, ez\u00e1ltal t\u00f6bb helyre juthatnak el.\n\u00a0\u00a0\u00a0\u00a0Az olt\u00f3buszok eddig 7 megy\u00e9ben, 61 telep\u00fcl\u00e9sen j\u00e1rtak, 13 267 regisztr\u00e1lt beolt\u00e1s\u00e1hoz j\u00e1rultak hozz\u00e1 - mondta.\n\u00a0\u00a0\u00a0\u00a0Gy\u00f6rgy Istv\u00e1n az olt\u00e1si program fontos \u00e1llom\u00e1s\u00e1nak nevezte, hogy megkezd\u0151dik a Magyarorsz\u00e1gon \u00e9l\u0151, pontosabban itt dolgoz\u00f3 \u00e9s tanul\u00f3 k\u00fclf\u00f6ldiek olt\u00e1s\u00e1nak el\u0151k\u00e9sz\u00fclete. \u0150k keddt\u0151l regisztr\u00e1lhatnak v\u00e9d\u0151olt\u00e1sra, okm\u00e1nyaikhoz igazodva megv\u00e1ltoztatt\u00e1k a regisztr\u00e1ci\u00f3s fel\u00fcletet.\n\u00a0\u00a0\u00a0\u00a0Rajtuk k\u00edv\u00fcl a k\u00fclf\u00f6ld\u00f6n \u00e9l\u0151 \u00e9s a k\u00fclhoni magyar \u00e1llampolg\u00e1rok is regisztr\u00e1lhatnak olt\u00e1sra, de mivel \u0151k nem Magyarorsz\u00e1gon \u00e9lnek, az olt\u00e1suk csak azut\u00e1n kezd\u0151dik, ha az itt \u00e9l\u0151 regisztr\u00e1ltak m\u00e1r megkapt\u00e1k a vakcin\u00e1t - hangs\u00falyozta az \u00e1llamtitk\u00e1r.\n\nMTI 2021. m\u00e1jus 4.\n\n"}]