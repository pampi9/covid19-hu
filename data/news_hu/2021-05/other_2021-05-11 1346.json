[{"date": "2021-05-11 13:46", "url": "https://koronavirus.gov.hu/cikkek/operativ-torzs-hetfon-444-esetben-intezkedtek-maszkviselesi-szabalyok-megszegese-miatt", "h1": "Operat\u00edv t\u00f6rzs: h\u00e9tf\u0151n 444 esetben int\u00e9zkedtek a maszkvisel\u00e9si szab\u00e1lyok megszeg\u00e9se miatt", "body": "\nH\u00e9tf\u0151n 444 alkalommal int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g megszeg\u00e9se miatt - ismertette a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi, online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: 432-en k\u00f6zter\u00fcleteken, 10-en t\u00f6megk\u00f6zleked\u00e9si eszk\u00f6z\u00f6k\u00f6n, illetve azok v\u00e1rakoz\u00f3helyein, ketten bev\u00e1s\u00e1rl\u00f3k\u00f6zpontok, \u00fczletek ter\u00fclet\u00e9n szegt\u00e9k meg a szab\u00e1lyokat.\n\u00a0\u00a0\u00a0\u00a0A jogszab\u00e1ly hat\u00e1lyba l\u00e9p\u00e9se \u00f3ta 67 984-re emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma - k\u00f6z\u00f6lte.\n\u00a0\u00a0\u00a0\u00a0A kij\u00e1r\u00e1si tilalom, k\u00f6zter\u00fcleti magatart\u00e1si szab\u00e1lyok, illetve a gy\u00fclekez\u00e9s szab\u00e1lyainak figyelmen k\u00edv\u00fcl hagy\u00e1sa miatt h\u00e9tf\u0151n 64 emberrel szemben int\u00e9zkedtek a rend\u0151r\u00f6k, \u00edgy \u00f6sszesen 68 068-ra emelkedett az ilyen int\u00e9zked\u00e9sek sz\u00e1ma - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1265 rend\u0151ri int\u00e9zked\u00e9s volt. Ebb\u0151l 353 esetben az \u00fczemeltet\u0151 vagy a tulajdonos felel\u0151ss\u00e9ge volt meg\u00e1llap\u00edthat\u00f3, ebb\u0151l vend\u00e9gl\u00e1t\u00f3 helyen v\u00e9grehajtott int\u00e9zked\u00e9s 36 volt. A korl\u00e1tozott nyitva tart\u00e1sra, illetve benntart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9se miatti int\u00e9zked\u00e9sek sz\u00e1ma 912, ebb\u0151l 174 vend\u00e9gl\u00e1t\u00f3 helyen - mondta Kiss R\u00f3bert.\n\u00a0\u00a0\u00a0\u00a0H\u00e9tf\u0151n a Magyarorsz\u00e1gon szem\u00e9lyforgalomban \u00e1tutaz\u00e1ssal kapcsolatos szab\u00e1lyok megs\u00e9rt\u00e9se miatt 57 int\u00e9zked\u00e9s t\u00f6rt\u00e9nt, \u00f6sszesen pedig 16 931 - tette hozz\u00e1.\n\u00a0\u00a0\u00a0\u00a0Cs\u00f6kkent a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma, jelenleg 20 197, h\u00e9tf\u0151n 2002-t rendeltek el. A hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl 1067-en haszn\u00e1lj\u00e1k az elektronikus ellen\u0151rz\u00e9sre szolg\u00e1l\u00f3 informatikai alkalmaz\u00e1st - mondta Kiss R\u00f3bert.\n\nMTI 2021. m\u00e1jus 11.\n\n"}]