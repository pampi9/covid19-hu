[{"date": "2021-05-13 10:28", "url": "https://koronavirus.gov.hu/cikkek/itm-jovo-het-vegeig-kerheto-kfi-bertamogatas", "h1": "ITM: j\u00f6v\u0151 h\u00e9t v\u00e9g\u00e9ig k\u00e9rhet\u0151 a KFI b\u00e9rt\u00e1mogat\u00e1s", "body": "\nM\u00e1jus 23-ig ny\u00fajthatj\u00e1k be a kutat\u00e1s, fejleszt\u00e9s, innov\u00e1ci\u00f3 (KFI) ter\u00fclet\u00e9n dolgoz\u00f3 munkav\u00e1llal\u00f3ik ut\u00e1n b\u00e9rt\u00e1mogat\u00e1si k\u00e9relmeiket a munk\u00e1ltat\u00f3k - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a miniszt\u00e9rium cs\u00fct\u00f6rt\u00f6ki k\u00f6zlem\u00e9ny\u00e9ben.\n\n\nAz \u00e1llamtitk\u00e1r hozz\u00e1tette, a Kutat\u00f3k \u00e9s fejleszt\u0151k innovat\u00edv b\u00e9rt\u00e1mogat\u00e1si programj\u00e1ban eddig mintegy 1300 c\u00e9g vagy int\u00e9zm\u00e9ny k\u00e9rt seg\u00edts\u00e9get t\u00f6bb mint 17 ezer munkahely meg\u0151rz\u00e9s\u00e9hez \u00f6sszesen 13 milli\u00e1rd forint \u00e9rt\u00e9kben.\n\u00a0\u00a0\u00a0\u00a0A KFI szektor magasan k\u00e9pzett szakembereinek munk\u00e1ban tart\u00e1sa a j\u00e1rv\u00e1nyhelyzetben elengedhetetlen a gazdas\u00e1g sikeres \u00fajraind\u00edt\u00e1s\u00e1hoz. A nemzetk\u00f6zi kitekint\u00e9sben is egyed\u00fcl\u00e1ll\u00f3 program keret\u00e9ben t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok, megl\u00e9v\u0151 \u00e9s \u00fajonnan felvett munkav\u00e1llal\u00f3k ut\u00e1n kaphatnak t\u00e1mogat\u00e1st a v\u00e1llalkoz\u00e1sok. A lehet\u0151s\u00e9g az \u00f6sszes \u00e1gazatot lefedi, tavaly k\u00f6zel 23 ezer szakember munkahely\u00e9nek megtart\u00e1s\u00e1hoz j\u00e1rult hozz\u00e1.\n\u00a0\u00a0\u00a0\u00a0Az ITM eml\u00e9keztetett: a janu\u00e1rban \u00fajraindult programban h\u00e1rom h\u00f3napos id\u0151tartamra biztos\u00edtott t\u00e1mogat\u00e1s egy f\u0151re es\u0151 \u00f6sszege nem haladhatja meg a havi 318 920 forintot. A meg\u00edt\u00e9lt t\u00e1mogat\u00e1st a munk\u00e1ltat\u00f3 kapja, annak fej\u00e9ben \u00e9rintett munkav\u00e1llal\u00f3it legal\u00e1bb h\u00e1rom h\u00f3napig k\u00f6teles tov\u00e1bbfoglalkoztatni, munkab\u00e9r\u00fcket nem cs\u00f6kkentheti.\n\u00a0\u00a0\u00a0\u00a0A legt\u00f6bb munkav\u00e1llal\u00f3 ut\u00e1n a f\u0151v\u00e1rosb\u00f3l, Veszpr\u00e9m \u00e9s Pest megy\u00e9b\u0151l \u00e9rkezett be k\u00e9relem. Az ig\u00e9nyl\u0151 v\u00e1llalkoz\u00e1sok f\u0151k\u00e9nt a feldolgoz\u00f3ipar, az inform\u00e1ci\u00f3-kommunik\u00e1ci\u00f3 \u00e9s a szakmai, tudom\u00e1nyos, m\u0171szaki tev\u00e9kenys\u00e9g \u00e1gazat\u00e1b\u00f3l ker\u00fclnek ki. Mostan\u00e1ig mintegy 1150 v\u00e1llalkoz\u00e1s t\u00f6bb mint 16 ezer munkav\u00e1llal\u00f3ja eset\u00e9ben sz\u00fcletett meg a t\u00e1mogat\u00e1si d\u00f6nt\u00e9s \u00f6sszesen 12,5 milli\u00e1rd forint \u00e9rt\u00e9kben.\n\u00a0\u00a0\u00a0\u00a0Bod\u00f3 S\u00e1ndor hozz\u00e1tette: Magyarorsz\u00e1gon a legut\u00f3bbi adatok szerint t\u00f6bb mint 4,6 milli\u00f3an dolgoznak. A m\u00e1rciusi mutat\u00f3 szerint 4 sz\u00e1zal\u00e9kos munkan\u00e9lk\u00fclis\u00e9gi r\u00e1ta kevesebb mint fele az eur\u00f3\u00f6vezet \u00e1tlag\u00e1nak. A foglalkoztat\u00e1s kiemelked\u0151 m\u00e9rt\u00e9kben b\u0151v\u00fclt az IT \u00e1gazatban (t\u00f6bb mint 34 ezerrel) \u00e9s a szakmai, tudom\u00e1nyos, m\u0171szaki tev\u00e9kenys\u00e9gben (mintegy 26 ezerrel), ez minden bizonnyal r\u00e9szben a c\u00e9lzott b\u00e9rt\u00e1mogat\u00e1snak k\u00f6sz\u00f6nhet\u0151.\n\u00a0\u00a0\u00a0\u00a0A KFI b\u00e9rt\u00e1mogat\u00e1si program r\u00e9szletes dokument\u00e1ci\u00f3ja a munka.hu oldalon \u00e9rhet\u0151 el. A k\u00e9relmeket a munk\u00e1ltat\u00f3 sz\u00e9khelye vagy telephelye szerint illet\u00e9kes megyei vagy f\u0151v\u00e1rosi korm\u00e1nyhivatal foglalkoztat\u00e1si f\u0151oszt\u00e1ly\u00e1hoz lehet beny\u00fajtani 2021. m\u00e1jus 23-ig - k\u00f6z\u00f6lte az ITM.\n\n\nMTI 2021. m\u00e1jus 13., cs\u00fct\u00f6rt\u00f6k 8:53\n\n"}]