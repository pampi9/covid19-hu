[{"date": "2021-05-17 12:58", "url": "https://koronavirus.gov.hu/cikkek/operativ-torzs-mar-tobb-mint-130-ezren-toltottek-le-vedooltast-igazolo-alkalmazast", "h1": "Operat\u00edv t\u00f6rzs: m\u00e1r t\u00f6bb mint 130 ezren t\u00f6lt\u00f6tt\u00e9k le a v\u00e9d\u0151olt\u00e1st igazol\u00f3 alkalmaz\u00e1st", "body": "\nM\u00e1r t\u00f6bb mint 130 ezren t\u00f6lt\u00f6tt\u00e9k le a v\u00e9d\u0151olt\u00e1st igazol\u00f3, p\u00e9ntekt\u0151l ingyenesen el\u00e9rhet\u0151 mobilalkalmaz\u00e1st - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert hozz\u00e1tette: a lakoss\u00e1gi szolg\u00e1ltat\u00e1st ig\u00e9nybe vev\u0151k mellett a szolg\u00e1ltat\u00f3i let\u00f6lt\u00e9si lehet\u0151s\u00e9ggel 34 ezren \u00e9ltek.\n\u00a0\u00a0\u00a0\u00a0Hangs\u00falyozta, a mobilalkalmaz\u00e1s jelenleg teszt\u00fczemben m\u0171k\u00f6dik. Az applik\u00e1ci\u00f3 igazolja az olt\u00e1s t\u00e9ny\u00e9t, ezzel a v\u00e9detts\u00e9gi igazolv\u00e1ny kiv\u00e1lt\u00e1s\u00e1ra is alkalmas.\u00a0\n\u00a0\u00a0\u00a0\u00a0Azokon a helyeken, ahol a l\u00e1togat\u00e1s v\u00e9detts\u00e9gi igazolv\u00e1nyhoz k\u00f6t\u00f6tt, a szolg\u00e1ltat\u00f3 az igazolv\u00e1ny felmutat\u00e1sa helyett QR-k\u00f3d leolvas\u00e1s\u00e1val is ellen\u0151rizheti az oltotts\u00e1g t\u00e9ny\u00e9t - mondta az alezredes. Tov\u00e1bbi r\u00e9szletek:\u00a0https://koronavirus.gov.hu/cikkek/pentektol-ingyenesen-letoltheto-vedooltast-igazolo-mobilalkalmazas-szolgaltatoknak-es-az\n\u00a0\u00a0\u00a0\u00a0A h\u00e9tv\u00e9g\u00e9n 1435 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g megszeg\u00e9se miatt: 1426-an k\u00f6zter\u00fcleteken, 9-en pedig bev\u00e1s\u00e1rl\u00f3k\u00f6zpontokban, \u00fczletekben szegt\u00e9k meg a szab\u00e1lyokat.\n\u00a0\u00a0\u00a0\u00a0A jogszab\u00e1ly hat\u00e1lybal\u00e9p\u00e9se \u00f3ta 70 770-re emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma - mondta Kiss R\u00f3bert.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1274 rend\u0151ri int\u00e9zked\u00e9s t\u00f6rt\u00e9nt. Ebb\u0151l 356 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, k\u00f6z\u00fcl\u00fck 37 vend\u00e9gl\u00e1t\u00f3helyet m\u0171k\u00f6dtet. A boltok, vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra, illetve az ottani tart\u00f3zkod\u00e1sra vonatkoz\u00f3 szab\u00e1lyok be nem tart\u00e1sa miatt eddig 918 int\u00e9zked\u00e9sre volt sz\u00fcks\u00e9g, ebb\u0151l 178 szab\u00e1lytalans\u00e1g vend\u00e9gl\u00e1t\u00f3helyen t\u00f6rt\u00e9nt.\n\u00a0\u00a0\u00a0\u00a0Az alezredes ismertette: szombat hajnalban egy dunaszigeti kiskocsm\u00e1ban int\u00e9zkedtek a rend\u0151r\u00f6k, mert azt az \u00fczemeltet\u0151 nem z\u00e1rta be 23 \u00f3rakor \u00e9s tov\u00e1bbra is kiszolg\u00e1lt n\u00e9gy vend\u00e9get. A vend\u00e9gek ellen a v\u00e9delmi szab\u00e1lyok megszeg\u00e9se miatt szab\u00e1lys\u00e9rt\u00e9si elj\u00e1r\u00e1st ind\u00edtottak, az \u00fczemeltet\u0151 felel\u0151ss\u00e9g\u00e9t k\u00f6zigazgat\u00e1si hat\u00f3s\u00e1gi elj\u00e1r\u00e1sban vizsg\u00e1lj\u00e1k. A kocsm\u00e1t 30 napra ideiglenesen bez\u00e1ratt\u00e1k.\n\u00a0\u00a0\u00a0\u00a0A kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok figyelmen k\u00edv\u00fcl hagy\u00e1sa miatt a h\u00e9tv\u00e9g\u00e9n 532 ember ellen int\u00e9zkedtek a rend\u0151r\u00f6k - mondta.\n\u00a0\u00a0\u00a0\u00a0A tavaly novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom, valamint a csoportosul\u00e1s \u00e9s gy\u00fclekez\u00e9s szab\u00e1lyainak megszeg\u00e9se miatt eddig 68 879-szer int\u00e9zkedtek a rend\u0151r\u00f6k.\n\u00a0\u00a0\u00a0\u00a0Ugyancsak szombat hajnalban, Budapest VI. ker\u00fclet\u00e9ben csendh\u00e1bor\u00edt\u00e1sr\u00f3l sz\u00f3l\u00f3 bejelent\u00e9s alapj\u00e1n int\u00e9zkedtek a rend\u0151r\u00f6k egy mag\u00e1nlak\u00e1sban, ahol 22-en sz\u00f3rakoztak, k\u00f6zt\u00fck nyolc k\u00fclf\u00f6ldi. A r\u00e9sztvev\u0151k ellen a kij\u00e1r\u00e1si tilalom, valamint a mag\u00e1nrendezv\u00e9nyekre vonatkoz\u00f3 szab\u00e1lyok megs\u00e9rt\u00e9se miatt szab\u00e1lys\u00e9rt\u00e9si elj\u00e1r\u00e1st ind\u00edtottak, m\u00edg a szervez\u0151 ellen k\u00f6zigazgat\u00e1si hat\u00f3s\u00e1gi elj\u00e1r\u00e1st. \u00a0\u00a0\u00a0\u00a0\n\u00a0\u00a0\u00a0\u00a0H\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k ellen 162 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 17 213 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Az alezredes elmondta: tov\u00e1bb cs\u00f6kkent a hat\u00f3s\u00e1gi h\u00e1zi karant\u00e9nban lev\u0151k sz\u00e1ma, 16 297 ember van jelenleg elk\u00fcl\u00f6n\u00edtve. A h\u00e9tv\u00e9g\u00e9n 3315 ilyen korl\u00e1toz\u00f3 int\u00e9zked\u00e9st rendeltek el. A hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl 732-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette.\n\nMTI 2021. m\u00e1jus 17.\n\n"}]