[{"date": "2021-05-05 13:26", "url": "https://koronavirus.gov.hu/cikkek/itm-80-milliard-folott-jarnak-az-agazati-bertamogatasi-igenyek", "h1": "ITM: 80 milli\u00e1rd f\u00f6l\u00f6tt j\u00e1rnak az \u00e1gazati b\u00e9rt\u00e1mogat\u00e1si ig\u00e9nyek", "body": "\nId\u00e9n m\u00e1r 30 ezern\u00e9l t\u00f6bb, a koronav\u00edrus miatt neh\u00e9z helyzetbe ker\u00fclt v\u00e1llalkoz\u00e1s kapott b\u00e9rt\u00e1mogat\u00e1st 176 ezer munkav\u00e1llal\u00f3ja megtart\u00e1s\u00e1hoz. Az el\u0151legk\u00e9nt foly\u00f3s\u00edtott m\u00e1jusi b\u00e9rkompenz\u00e1ci\u00f3 a napokban \u00e9rkezik meg a c\u00e9gekhez. A foglalkoztat\u00e1si adatok szerint a korm\u00e1ny gazdas\u00e1gv\u00e9delmi int\u00e9zked\u00e9sei hathat\u00f3san seg\u00edtik a munkahelyek meg\u0151rz\u00e9s\u00e9t - \u00e9rt\u00e9kelt Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca szerdai k\u00f6zlem\u00e9nye szerint.\n\n\nAz \u00e1gazati b\u00e9rt\u00e1mogat\u00e1si programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi - \u00edrt\u00e1k.\n\u00a0\u00a0\u00a0\u00a0A k\u00f6zlem\u00e9ny szerint a korm\u00e1ny el\u0151z\u0151leg a m\u00e1rcius elej\u00e9n \u00e9letbe l\u00e9pett vesz\u00e9lyhelyzeti int\u00e9zked\u00e9sek miatt\u00a0\u00a0bez\u00e1r\u00e1sra k\u00e9nyszer\u00fclt szektorokra is kiterjesztette a t\u00e1mogat\u00e1st. A kib\u0151v\u00edtett k\u00f6rb\u0151l 50 ezer dolgoz\u00f3ra ig\u00e9nyeltek \u00e1llami hozz\u00e1j\u00e1rul\u00e1st, a legnagyobb sz\u00e1mban a ruh\u00e1zati kiskereskedelemb\u0151l.\n\u00a0\u00a0\u00a0\u00a0A gazdas\u00e1g fokozatos \u00fajraind\u00edt\u00e1s\u00e1val a kedvezm\u00e9nyezettek ism\u00e9t a kor\u00e1bbi szab\u00e1lyoz\u00e1s szerint \u00e9lhetnek a lehet\u0151s\u00e9ggel. Az \u00e1gazati b\u00e9rt\u00e1mogat\u00e1st \u00edgy m\u00e1jusra alapvet\u0151en a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151k ig\u00e9nyelhetik. Aki eddig is kapta, annak semmit nem kell tennie, automatikusan utalj\u00e1k sz\u00e1m\u00e1ra az \u00fajabb \u00f6sszegeket is. Aki a tov\u00e1bbiakra n\u00e9zve lemondana a lehet\u0151s\u00e9gr\u0151l, ezt m\u00e9g ma jelezheti a korm\u00e1nyhivatalokn\u00e1l - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A t\u00e1mogat\u00e1st ig\u00e9nyl\u0151k k\u00f6zel h\u00e1romnegyede a legnagyobb pr\u00f3bat\u00e9telnek kitett vend\u00e9gl\u00e1t\u00e1sban \u00e9s sz\u00e1ll\u00e1shely-szolg\u00e1ltat\u00e1sban dolgozik. A t\u00e1mogatott c\u00e9gek 94 sz\u00e1zal\u00e9ka mikro-, kis- vagy k\u00f6z\u00e9pv\u00e1llalkoz\u00e1s. A legt\u00f6bb munkav\u00e1llal\u00f3 megtart\u00e1s\u00e1t a f\u0151v\u00e1rosban, Pest, Gy\u0151r-Moson-Sopron \u00e9s Veszpr\u00e9m megy\u00e9kben seg\u00edtette a program - tett\u00e9k hozz\u00e1.\n\u00a0\u00a0\u00a0\u00a0Bod\u00f3 S\u00e1ndor kifejtette: \"A munkahelyv\u00e9delmi int\u00e9zked\u00e9sek sikeresek, hiszen a\u00a0\u00a0foglalkoztatottak sz\u00e1ma ism\u00e9t meghaladja a 4,6 milli\u00f3 f\u0151t Magyarorsz\u00e1gon. Ez az \u00e9rt\u00e9k nemcsak a tavalyi, hanem a k\u00e9t \u00e9vvel kor\u00e1bbi, 2019 m\u00e1rciusi adatn\u00e1l is magasabb. A regisztr\u00e1lt \u00e1ll\u00e1skeres\u0151k sz\u00e1ma napr\u00f3l-napra cs\u00f6kken, m\u00e1r a 280 ezret k\u00f6zel\u00edti, a magyar munkan\u00e9lk\u00fclis\u00e9gi r\u00e1ta az egyik legalacsonyabb Eur\u00f3p\u00e1ban\" - k\u00f6z\u00f6lt\u00e9k.\n\u00a0\u00a0\u00a0\u00a0Az \u00e1llamtitk\u00e1r a k\u00f6zlem\u00e9ny szerint hozz\u00e1tette: \"Az els\u0151dleges munkaer\u0151piacon az egy \u00e9vvel kor\u00e1bbi szinthez k\u00e9pest 16 ezerrel t\u00f6bben dolgoznak. A foglalkoztat\u00e1s kiemelked\u0151 m\u00e9rt\u00e9kben b\u0151v\u00fclt a j\u00f6v\u0151orient\u00e1lt szektorokban, az IT \u00e1gazatban t\u00f6bb mint 34 ezerrel, az oktat\u00e1sban k\u00f6zel 30 ezerrel \u00e9s a szakmai, tudom\u00e1nyos, m\u0171szaki tev\u00e9kenys\u00e9gben mintegy 26 ezerrel. A v\u00edrusv\u00e1ls\u00e1g nem t\u00f6rte meg a keresetek n\u00f6veked\u00e9s\u00e9nek \u00fctem\u00e9t sem, a hazai b\u00e9rek m\u00e9g mindig 9 sz\u00e1zal\u00e9k k\u00f6r\u00fcli m\u00e9rt\u00e9kben emelkednek. A gazdas\u00e1g fokozatos \u00fajraind\u00edt\u00e1sa tov\u00e1bbi fellend\u00fcl\u00e9st hozhat a bet\u00f6lt\u00f6tt munkahelyek sz\u00e1m\u00e1ban is.\"\n\n\nMTI 2021. m\u00e1jus 5., szerda 13:13\n\n"}]