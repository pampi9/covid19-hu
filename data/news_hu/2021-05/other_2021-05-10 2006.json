[{"date": "2021-05-10 20:06", "url": "https://koronavirus.gov.hu/cikkek/gulyas-gergely-azok-oltashoz-tudnak-jutni-akik-valogatnak-vakcinak-kozott", "h1": "Guly\u00e1s\u00a0Gergely: Azok is olt\u00e1shoz tudnak jutni, akik v\u00e1logatnak a vakcin\u00e1k k\u00f6z\u00f6tt", "body": "\nAz olt\u00e1sok felv\u00e9tel\u00e9vel Pest megye is nagyon j\u00f3l \u00e1ll, s m\u00e9g azok is olt\u00e1shoz tudnak jutni, akik v\u00e1logatnak a vakcin\u00e1k k\u00f6z\u00f6tt. Kiv\u00e1l\u00f3an szervezett a munka, ahogy meg\u00e9rkezik az olt\u00f3anyag, n\u00e9h\u00e1ny \u00f3r\u00e1n bel\u00fcl pedig az olt\u00f3pontokra vagy a h\u00e1ziorvosokhoz ker\u00fcl - hangs\u00falyozta a Minisztereln\u00f6ks\u00e9get vezet\u0151 miniszter h\u00e9tf\u0151n Cegl\u00e9den, miut\u00e1n a j\u00e1r\u00e1si hivatal n\u00e9peg\u00e9szs\u00e9g\u00fcgyi oszt\u00e1ly\u00e1n megtekintette az olt\u00e1sszervez\u00e9ssel kapcsolatos munk\u00e1t.\n\n\u00a0\n\u00a0\u00a0\u00a0\u00a0A miniszter kit\u00e9rt arra is, hogy a panaszokat is emp\u00e1ti\u00e1val \u00e9s gyorsan kezelik. Gy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra arr\u00f3l besz\u00e9lt, hogy Eur\u00f3p\u00e1ban egyed\u00fcl\u00e1ll\u00f3 m\u00f3don hatf\u00e9le vakcin\u00e1t tud Magyarorsz\u00e1g felhaszn\u00e1lni, ami dinamikusabb\u00e1 teszi az olt\u00e1si folyamatot.\n\u00a0\u00a0\u00a0\u00a0Az Eur\u00f3pai Uni\u00f3ban \"az oltotts\u00e1g tekintet\u00e9ben a m\u00e1sodik helyen \u00e1llunk, de nem a versenyz\u00e9s a c\u00e9lunk\", hanem az, hogy mindenkit be lehessen oltani, aki szeretn\u00e9 megkapni valamelyik vakcin\u00e1t - tette hozz\u00e1 az \u00e1llamtitk\u00e1r.\n\u00a0\u00a0\u00a0\u00a0Tarnai Rich\u00e1rd Pest megyei korm\u00e1nymegb\u00edzott az olt\u00e1sban r\u00e9szt vev\u0151 szervezetekr\u0151l sz\u00f3lva \u00fagy fogalmazott, hogy az olt\u00f3pontok, a h\u00e1ziorvosok, a szakrendel\u0151k \u00e9s most m\u00e1r az olt\u00f3buszok is egy men\u00fct k\u00edn\u00e1lnak az oltakoz\u00f3knak.\n\u00a0\u00a0\u00a0\u00a0A vakcin\u00e1kat \u00e9rint\u0151 logisztikai folyamatot ismertetve k\u00f6z\u00f6lte: az olt\u00f3anyag be\u00e9rkezik az orsz\u00e1gba, a megyei korm\u00e1nyhivatali rakt\u00e1rakba, innen a j\u00e1r\u00e1si hivatalok n\u00e9peg\u00e9szs\u00e9g\u00fcgyi oszt\u00e1lyaira, majd az orvosokhoz, illetve az olt\u00f3pontokra ker\u00fcl.\nMTI\n\n"}]