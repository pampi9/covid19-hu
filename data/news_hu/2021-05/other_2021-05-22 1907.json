[{"date": "2021-05-22 19:07", "url": "https://koronavirus.gov.hu/cikkek/orban-viktor-kozteruleten-nem-kell-tobbe-maszkot-viselni", "h1": "Orb\u00e1n Viktor: k\u00f6zter\u00fcleten nem kell t\u00f6bb\u00e9 maszkot viselni", "body": "\nMegvan az \u00f6tmilliomodik beoltott magyar \u00e1llampolg\u00e1r is, ez\u00e9rt az operat\u00edv t\u00f6rzs \u00fagy d\u00f6nt\u00f6tt, hogy szombatt\u00f3l nem kell t\u00f6bb\u00e9 maszkot viselni a k\u00f6zter\u00fcleteken - jelentette be Orb\u00e1n Viktor minisztereln\u00f6k a Facebookon k\u00f6zz\u00e9tett video\u00fczenet\u00e9ben.\n\n\nA korm\u00e1nyf\u0151 \u00fagy fogalmazott, ez a d\u00f6nt\u00e9s azt jelenti, hogy \"b\u00facs\u00fat inthet\u00fcnk a maszkunknak, elk\u00f6sz\u00f6nhet\u00fcnk t\u0151le. Itt a v\u00e9ge, fuss el v\u00e9le\".\nA minisztereln\u00f6k eml\u00e9keztetett, h\u00f3napok \u00f3ta mondj\u00e1k, hogy \"ha vissza akarjuk kapni a norm\u00e1lis, eg\u00e9szs\u00e9ges, der\u0171s \u00e9let\u00fcnket, akkor a v\u00edrussal szemben az olt\u00e1ssal v\u00e9dekezhet\u00fcnk sikeresen\".\n\"Ezt a c\u00e9lt most el\u00e9rt\u00fck!\" - jelentette ki Orb\u00e1n Viktor, majd k\u00f6sz\u00f6netet mondott mindenkinek, aki beletette ebbe a munk\u00e1j\u00e1t, k\u00f6zt\u00fck azoknak is, akik v\u00e1llalt\u00e1k, hogy beoltatj\u00e1k magukat.\nA minisztereln\u00f6k arra k\u00e9rte azokat, akik m\u00e9g nem oltatt\u00e1k be magukat, hogy az eredm\u00e9nyek meg\u0151rz\u00e9se \u00e9rdek\u00e9ben vegy\u00e9k fel az olt\u00e1st.\n\"Kedves Maszk! Viszontl\u00e1t\u00e1sra! Goodbye!\" - z\u00e1rta video\u00fczenet\u00e9t Orb\u00e1n Viktor.\n\n\nMTI\n\n"}]