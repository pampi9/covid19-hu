[{"date": "2021-05-05 16:59", "url": "https://koronavirus.gov.hu/cikkek/szijjarto-horvatorszagba-lehet-utazni-barmilyen-oltassal", "h1": "Szijj\u00e1rt\u00f3: Horv\u00e1torsz\u00e1gba is lehet utazni b\u00e1rmilyen olt\u00e1ssal", "body": "\nMagyarorsz\u00e1g \u00e9s Horv\u00e1torsz\u00e1g meg\u00e1llapodott arr\u00f3l, hogy k\u00f6lcs\u00f6n\u00f6sen elfogadja az egym\u00e1s \u00e1ltal ki\u00e1ll\u00edtott olt\u00e1si igazolv\u00e1nyokat, \u00e9s mindazok, akik olt\u00e1si igazolv\u00e1nnyal rendelkeznek, szabadon k\u00f6zlekedhetnek a k\u00e9t orsz\u00e1g k\u00f6z\u00f6tt - jelentette be a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n a Facebook-oldal\u00e1n.\n\n\nSzijj\u00e1rt\u00f3 P\u00e9ter azt mondta, m\u00e1r folynak a t\u00e1rgyal\u00e1sok a szomsz\u00e9dos orsz\u00e1gokkal arr\u00f3l, hogy azok a magyar \u00e1llampolg\u00e1rok, akik m\u00e1r megkapt\u00e1k az olt\u00e1st, szabadon utazhassanak.\n\u00a0\u00a0\u00a0\u00a0\"Ma siker\u00fclt lez\u00e1rni a t\u00e1rgyal\u00e1sokat Horv\u00e1torsz\u00e1ggal. Meg\u00e1llapodtunk arr\u00f3l, hogy k\u00f6lcs\u00f6n\u00f6sen elfogadjuk az egym\u00e1s \u00e1ltal ki\u00e1ll\u00edtott olt\u00e1si igazolv\u00e1nyokat, \u00e9s mindazok, akik olt\u00e1si igazolv\u00e1nnyal rendelkeznek, szabadon k\u00f6zlekedhetnek a k\u00e9t orsz\u00e1g k\u00f6z\u00f6tt. \u00cdgy azok a magyar \u00e1llampolg\u00e1rok, akik m\u00e1r megkapt\u00e1k az olt\u00e1st, karant\u00e9n \u00e9s tesztel\u00e9si k\u00f6telezetts\u00e9g n\u00e9lk\u00fcl utazhatnak Horv\u00e1torsz\u00e1gba\" - h\u00edvta fel a figyelmet a k\u00fcl\u00fcgyminiszter.\n\u00a0\u00a0\u00a0\u00a0Hozz\u00e1tette, hogy a technikai r\u00e9szletek a t\u00e1rca konzuli szolg\u00e1lat\u00e1nak honlapj\u00e1n lesznek megtal\u00e1lhat\u00f3k. \"Az utols\u00f3 technikai r\u00e9szleteket egyeztetj\u00fck a horv\u00e1t partnerekkel, \u00e9s a meg\u00e1llapod\u00e1s m\u00e9g ezen a h\u00e9ten \u00e9letbe fog l\u00e9pni. Onnant\u00f3l kezdve magyar \u00e9s horv\u00e1t \u00e1llampolg\u00e1rok olt\u00e1si igazolv\u00e1nnyal, korl\u00e1toz\u00e1s n\u00e9lk\u00fcl utazhatnak a k\u00e9t orsz\u00e1g k\u00f6z\u00f6tt\" - mondta Szijj\u00e1rt\u00f3 P\u00e9ter.\n\nMTI 2021. m\u00e1jus 5., szerda 16:31\n\n"}]