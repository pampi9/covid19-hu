[{"date": "2021-05-07 15:13", "url": "https://koronavirus.gov.hu/cikkek/orban-viktor-europa-biztonsaga-az-emberek-beoltottsagatol-fugg", "h1": "Orb\u00e1n Viktor: Eur\u00f3pa biztons\u00e1ga az emberek beoltotts\u00e1g\u00e1t\u00f3l f\u00fcgg", "body": "\nEur\u00f3pa biztons\u00e1ga az emberek beoltotts\u00e1g\u00e1t\u00f3l f\u00fcgg - mondta a minisztereln\u00f6k p\u00e9nteki Facebook-vide\u00f3j\u00e1ban, a portug\u00e1liai Port\u00f3b\u00f3l bejelentkezve, ahol p\u00e9nteken kezd\u0151dik az EU szoci\u00e1lis cs\u00facstal\u00e1lkoz\u00f3ja.\n\n\nOrb\u00e1n Viktor elmondta: a szoci\u00e1lis cs\u00facson ott vannak a minisztereln\u00f6k\u00f6k, a szoci\u00e1lis szervezetek, a szakszervezetek, a munkaad\u00f3i szervezetek vezet\u0151i is, a k\u00e9rd\u00e9s pedig, amelyet megvitatnak az, hogy mik\u00e9nt tehetik szoci\u00e1lisan biztons\u00e1goss\u00e1 Eur\u00f3p\u00e1t.\n\u00a0\u00a0\u00a0\u00a0\"A magyar v\u00e1lasz az, h\u00e1t \u00fagy, ha minden eur\u00f3pai polg\u00e1r olt\u00e1shoz jut, mert ha nincs olt\u00e1s, akkor a j\u00e1rv\u00e1ny megbeteg\u00edti az embereket, elvesz\u00edtik az \u00e1ll\u00e1sukat \u00e9s nem tudj\u00e1k fenntartani a csal\u00e1djukat. Ez\u00e9rt az eur\u00f3pai szoci\u00e1lis helyzet kulcsk\u00e9rd\u00e9se, hogy biztos\u00edtsuk minden eur\u00f3pai polg\u00e1rnak, hogy hozz\u00e1juthasson a vakcin\u00e1hoz\" - jelentette ki a korm\u00e1nyf\u0151.\n\u00a0\u00a0\u00a0\u00a0Hozz\u00e1tette: \"van mit mondanunk\", ugyanis Magyarorsz\u00e1gon \"az \u00e9let m\u00e1r szinte teljesen kinyitott, a v\u00e9detts\u00e9gi-olt\u00e1si igazolv\u00e1nnyal rendelkez\u0151k m\u00e1r szinte mindent el\u00e9rhetnek, visszakapt\u00e1k a szabads\u00e1gukat, de ez sok eur\u00f3pai orsz\u00e1gban m\u00e9g nem \u00edgy van\".\n\u00a0\u00a0\u00a0\u00a0\"Azt fogom javasolni, hogy eg\u00e9sz Eur\u00f3p\u00e1ban fogadjunk el minden bizony\u00edtottan hasznos \u00e9s biztons\u00e1gos vakcin\u00e1t \u00e9s gyors\u00edtsuk fel az olt\u00e1s folyamat\u00e1t. Az olt\u00e1s \u00e9letet ment, Eur\u00f3pa biztons\u00e1ga az emberek beoltotts\u00e1g\u00e1t\u00f3l f\u00fcgg\" - mondta Orb\u00e1n Viktor.\n\u00a0\u00a0\u00a0\u00a0Az uni\u00f3s tagorsz\u00e1gok \u00e1llam-, illetve korm\u00e1nyf\u0151inek a portug\u00e1liai Port\u00f3ban p\u00e9nteken kezd\u0151d\u0151, k\u00e9tnapos, nem hivatalos tal\u00e1lkoz\u00f3j\u00e1nak k\u00f6z\u00e9ppontj\u00e1ban a szoci\u00e1lpolitika, a koronav\u00edrus okozta j\u00e1rv\u00e1nyhelyzet, valamint a pand\u00e9mia visszaszor\u00edt\u00e1s\u00e1t c\u00e9lz\u00f3 int\u00e9zked\u00e9sek \u00e1ttekint\u00e9se szerepel. Az els\u0151 napra tervezett szoci\u00e1lis cs\u00facstal\u00e1lkoz\u00f3n az uni\u00f3s tagorsz\u00e1gok vezet\u0151i konferenci\u00e1t tartanak az eur\u00f3pai szoci\u00e1lpolitikai menetrend meghat\u00e1roz\u00e1s\u00e1nak c\u00e9lj\u00e1val.\nMTI 2021. m\u00e1jus 7.\n\u00a0\n\n"}]