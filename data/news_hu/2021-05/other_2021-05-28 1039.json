[{"date": "2021-05-28 10:39", "url": "https://koronavirus.gov.hu/cikkek/orban-ezer-ala-csokkent-lelegeztetes-nelkul-korhazban-levo-betegek-szama", "h1": "Orb\u00e1n: ezer al\u00e1 cs\u00f6kkent a l\u00e9legeztet\u00e9s n\u00e9lk\u00fcl k\u00f3rh\u00e1zban l\u00e9v\u0151 betegek sz\u00e1ma", "body": "\nHossz\u00fa id\u0151 ut\u00e1n el\u0151sz\u00f6r cs\u00f6kkent a l\u00e9legeztet\u00e9s n\u00e9lk\u00fcl k\u00f3rh\u00e1zban l\u00e9v\u0151 Covid-betegeknek a sz\u00e1ma ezer al\u00e1, \u00e9s sz\u00e1zezer alatt van az akt\u00edv betegek\u00e9 - k\u00f6z\u00f6lte\u00a0Orb\u00e1n\u00a0Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA v\u00edrus nem fog elmenni, csak a v\u00e9d\u0151olt\u00e1ssal \u00f3vhatjuk meg eg\u00e9szs\u00e9g\u00fcnket\nA minisztereln\u00f6k azt mondta: a k\u00f3rh\u00e1zban \u00e1poltak k\u00f6z\u00fcl 121-en vannak l\u00e9legeztet\u0151g\u00e9pen. A jelenleg is akt\u00edv fert\u0151z\u00f6ttek sz\u00e1ma 84 719, \u0151k teh\u00e1t m\u00e9g nem tudnak dolgozni, vesz\u00e9lyben az eg\u00e9szs\u00e9g\u00fck, van, aki az \u00e9let\u00e9\u00e9rt k\u00fczd.\nA korm\u00e1nyf\u0151 k\u00f6z\u00f6lte: cs\u00fct\u00f6rt\u00f6k\u00f6n 25 ezer ember kapta meg az els\u0151 v\u00e9d\u0151olt\u00e1s\u00e1t, 117 ezren pedig a m\u00e1sodikat. Ezek j\u00f3 h\u00edrek, de tov\u00e1bbi mintegy h\u00e1rommilli\u00f3 feln\u0151tt m\u00e9g nincs beoltva Magyarorsz\u00e1gon, m\u00e1rpedig \"tudom\u00e1nyos t\u00e9ny, hogy ez a v\u00edrus nem fog elmenni\".\nSokan t\u00e9vesen gondolj\u00e1k, hogy ha nincsenek beoltva, akkor meg\u00faszhatj\u00e1k a megfert\u0151z\u0151d\u00e9st. \"Meg fogja tal\u00e1lni a v\u00edrus az utols\u00f3 embert is, aki nem v\u00e9dett\", m\u00e1rpedig a saj\u00e1t \u00e9s a csal\u00e1dunk eg\u00e9szs\u00e9g\u00e9t csak a v\u00e9d\u0151olt\u00e1ssal \u00f3vhatjuk meg - hangs\u00falyozta\u00a0Orb\u00e1n\u00a0Viktor.\nMagyarorsz\u00e1g az \u00e1toltotts\u00e1gi rangsor \u00e9lmez\u0151ny\u00e9ben\nKifejtette: az olt\u00e1s megszervez\u00e9se hatalmas kih\u00edv\u00e1s, \u00e9s \u00f6nbecs\u00fcl\u00e9sre ad okot, hogy Magyarorsz\u00e1g az Egyes\u00fclt \u00c1llamokn\u00e1l is jobb eredm\u00e9nyeket \u00e9r el az els\u0151 olt\u00e1sok tekintet\u00e9ben, pedig ott maguk gy\u00e1rtj\u00e1k a vakcin\u00e1kat.\nMegjegyezte: most mindenki f\u00e9l az indiai mut\u00e1nst\u00f3l, de azok az olt\u00f3anyagok, amelyeket Magyarorsz\u00e1gon alkalmaznak, kiv\u00e9tel n\u00e9lk\u00fcl alkalmasak arra, hogy ezt is legy\u0151zz\u00e9k.\nMagyarorsz\u00e1g egym\u00e1s ut\u00e1n k\u00f6ti a k\u00e9toldal\u00fa meg\u00e1llapod\u00e1sokat \u00a0a v\u00e9detts\u00e9gi igazolv\u00e1nyok k\u00f6lcs\u00f6n\u00f6s elismer\u00e9s\u00e9r\u0151l\nA minisztereln\u00f6k szerint r\u00e9mh\u00edr, hogy t\u00f6bb uni\u00f3s orsz\u00e1g nem biztos, hogy beengedi azt, akit keleti vakcin\u00e1val oltottak. A t\u00f6bbi orsz\u00e1g m\u00e9g nem az utaz\u00e1sr\u00f3l besz\u00e9l, nekik ez m\u00e9g messze van, de Magyarorsz\u00e1g egym\u00e1s ut\u00e1n k\u00f6ti a k\u00e9toldal\u00fa meg\u00e1llapod\u00e1sokat, amelyekkel lehet\u0151v\u00e9 teszik a szabad mozg\u00e1st - mutatott r\u00e1.\n\u00dagy v\u00e9lte, tal\u00e1n j\u00faliusban lesz k\u00f6z\u00f6s uni\u00f3s k\u00e1rtya, \u00e9s akkor egym\u00e1s orsz\u00e1g\u00e1ban k\u00f6telez\u0151 lesz elfogadni az Eur\u00f3p\u00e1ban elismert vakcin\u00e1kat, a t\u00f6bbit pedig elfogadhatj\u00e1k, de nincs olyan orsz\u00e1g, amely elz\u00e1rn\u00e1 mag\u00e1t a turist\u00e1k el\u0151l.\nA v\u00e9dekez\u00e9sr\u0151l \u00e1t kell \u00e1llni a gazdas\u00e1g \u00fajraind\u00edt\u00e1s\u00e1ra\nOrb\u00e1n Viktor arr\u00f3l is besz\u00e9lt, hogy most a v\u00e9dekez\u00e9sr\u0151l \u00e1t kell \u00e1llni a gazdas\u00e1g \u00fajraind\u00edt\u00e1s\u00e1ra. Amikor a j\u00e1rv\u00e1ny \"cs\u00facsra j\u00e1rt\", a v\u00e9dekez\u00e9s volt a fontos a gazdas\u00e1gban is, meg kellett v\u00e9deni a munkahelyeket, a fizet\u00e9st, de most, hogy a harmadik hull\u00e1mot \"leszor\u00edtottuk a f\u00f6ldre\", m\u00e1r nem v\u00e9dekezni kell, hanem \u00fajraind\u00edtani a gazdas\u00e1got - fogalmazott. Hozz\u00e1f\u0171zte: a 2022-es k\u00f6lts\u00e9gvet\u00e9s is err\u0151l fog sz\u00f3lni.\nMegjegyezte: a 2. negyed\u00e9v sz\u00e1mai m\u00e1r biztat\u00f3 eredm\u00e9nyeket mutathatnak.\nA korm\u00e1nyf\u0151 a napokban megtartott EU-cs\u00facsr\u00f3l elmondta: a kl\u00edmav\u00e9delmet mindenki fontosnak tartja, de a terhek sz\u00e9toszt\u00e1sa tekintet\u00e9ben elt\u00e9rnek az \u00e1ll\u00e1spontok. Az orsz\u00e1gok nem tudnak ugyanannyi terhet viselni, \u00e9s az a gondolat, hogy a kl\u00edmav\u00e1ltoz\u00e1s \u00e1r\u00e1t az emberekkel fizettess\u00e9k meg, Nyugaton term\u00e9szetesnek t\u0171nhet, mert ott a j\u00f3l\u00e9t hagy mozg\u00e1steret, de Magyarorsz\u00e1gon nem tudnak \u00e9s nem akarnak emiatt ad\u00f3t fizettetni az emberekkel, itt \u00e9vekig k\u00fczd\u00f6ttek, hogy a rezsit leszor\u00edts\u00e1k - jelentette ki.\nHangs\u00falyozta: a kl\u00edmav\u00e9delem k\u00f6lts\u00e9g\u00e9nek sz\u00e9tter\u00edt\u00e9se nem fogadhat\u00f3 el; a k\u00f6z\u00e9p-eur\u00f3pai orsz\u00e1gok szerint a kl\u00edmarombol\u00e1st legink\u00e1bb a nagy c\u00e9gek v\u00e9gzik, ez\u00e9rt nem az emberekkel kell megfizettetni ennek az \u00e1r\u00e1t. A k\u00f6vetkez\u0151 k\u00e9t-h\u00e1rom \u00e9v a kl\u00edmav\u00e9delemr\u0151l is sz\u00f3l majd, \u00e9s a rezsiharcot is folytatni kell - mondta.\n\nOrb\u00e1n Viktor kit\u00e9rt arra is, hogy cs\u00fct\u00f6rt\u00f6k\u00f6n a spanyol jobboldali VOX p\u00e1rt vezet\u0151j\u00e9vel t\u00e1rgyalt. K\u00f6z\u00f6lte: a j\u00e1rv\u00e1ny elleni v\u00e9dekez\u00e9s miatt h\u00e1tra sorolt r\u00e9gi t\u00e9m\u00e1k megint el\u0151ker\u00fclnek, ilyen a kl\u00edmav\u00e9delem \u00e9s az illeg\u00e1lis bev\u00e1ndorl\u00e1s. 2015-ben, amikor Magyarorsz\u00e1g a ker\u00edt\u00e9s meg\u00e9p\u00edt\u00e9se mellett d\u00f6nt\u00f6tt, a spanyol korm\u00e1ny is b\u00edr\u00e1lta, de most magasabb ker\u00edt\u00e9s\u00fck van a hat\u00e1rukon - mondta. Hozz\u00e1tette: egy felt\u00f6rekv\u0151, komoly p\u00e1rttal er\u0151s\u00f6d\u00f6tt a bev\u00e1ndorl\u00e1sellenesek csoportja.\nA minisztereln\u00f6k arr\u00f3l is besz\u00e1molt, hogy p\u00e9nteken Londonban t\u00e1rgyal Boris Johnson brit korm\u00e1nyf\u0151vel. Kifejtette: nem j\u00f3, hogy Nagy-Britannia kil\u00e9pett az EU-b\u00f3l, mert sok dologban \u00e9rtettek egyet. Nagy-Britannia most alak\u00edtja a k\u00e9toldal\u00fa kapcsolatait, \u00e9s Magyarorsz\u00e1gnak is ki kell \u00e9p\u00edteni egy egy\u00fcttm\u0171k\u00f6d\u00e9st az orsz\u00e1ggal, keresik ennek ter\u00fcleteit - mondta.\nOrb\u00e1n Viktor az \u0151sz\u00f6di besz\u00e9d 15. \u00e9vfordul\u00f3j\u00e1t illet\u0151en kiemelte: a t\u00f6rt\u00e9nteket aligha lehet elfelejteni, eml\u00e9kszik, amikor kit\u00f6rtek a l\u00e1zad\u00e1sok miatta. Hangs\u00falyozta: mindig megd\u00f6bben az ember, nem is azon, hogy mindez megt\u00f6rt\u00e9nt, hanem azon, hogy aki miatt megt\u00f6rt\u00e9nt, az ugyan\u00fagy ott van a magyar politik\u00e1ban, mintha mi sem t\u00f6rt\u00e9nt volna. Senki nem v\u00e1llalta a felel\u0151ss\u00e9get, nem k\u00e9rt bocs\u00e1natot, \u00e9s most ugyanezzel az emberrel harcol, hiszen \"\u0151 a f\u0151n\u00f6k a m\u00e1sik oldalon\" - fogalmazott. Hozz\u00e1tette: a V\u00e1rosh\u00e1z\u00e1n is felt\u0171nnek olyan emberek, akiket a Gyurcs\u00e1ny-korm\u00e1nyb\u00f3l ismer, \"a f\u0151polg\u00e1rmester h\u00e1ta m\u00f6g\u00f6tt szinte \u00fajj\u00e1alakult a Gyurcs\u00e1ny-korm\u00e1ny\".\nK\u00f6z\u00f6lte: a fiataloknak a sz\u00fcleik mondhatj\u00e1k el, mi t\u00f6rt\u00e9nt.\n\nA gyermeknapr\u00f3l Orb\u00e1n Viktor azt mondta: a j\u00e1rv\u00e1nyhelyzet a gyermekeket is megviselte, \u00e9s rem\u00e9lhet\u0151leg szebb \u00fcnnep v\u00e1r r\u00e1juk.\n\u00a0\n\n"}]