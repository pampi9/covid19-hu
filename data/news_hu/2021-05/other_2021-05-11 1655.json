[{"date": "2021-05-11 16:55", "url": "https://koronavirus.gov.hu/cikkek/szijjarto-19-milliard-forintos-beruhazast-hajt-vegre-quality-pack", "h1": "Szijj\u00e1rt\u00f3: 19 milli\u00e1rd forintos beruh\u00e1z\u00e1st hajt v\u00e9gre a Quality Pack", "body": "\nJelent\u0151sen b\u0151v\u00edti kapacit\u00e1s\u00e1t az alum\u00ednium italdobozokat gy\u00e1rt\u00f3 Quality Pack Zrt. Sziksz\u00f3n, a 19 milli\u00e1rd forintos beruh\u00e1z\u00e1shoz a korm\u00e1ny 7 milli\u00e1rd forintos t\u00e1mogat\u00e1st biztos\u00edt, a fejleszt\u00e9s 120 \u00faj munkahelyet teremt - jelentette be a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten.\n\n\nSzijj\u00e1rt\u00f3 P\u00e9ter kiemelte, Magyarorsz\u00e1g egyetlen ilyen gy\u00e1r\u00e1t a Hell-csoport m\u0171k\u00f6dteti, a beruh\u00e1z\u00e1s \u00e9vente 3 milli\u00e1rd doboz gy\u00e1rt\u00e1s\u00e1t teszi lehet\u0151v\u00e9, ezzel a v\u00e1llalat megdupl\u00e1zza kapacit\u00e1s\u00e1t.\n\u00a0\u00a0\u00a0\u00a0A hatalmas fejleszt\u00e9shez a leg\u00fajabb technol\u00f3gi\u00e1ra van sz\u00fcks\u00e9g, ez indokolja a beruh\u00e1z\u00e1s k\u00f6lts\u00e9g\u00e9t - k\u00f6z\u00f6lte. Hozz\u00e1tette, hogy az \u00faj gy\u00e1rt\u00f3sorok termel\u00e9s\u00e9nek 80 sz\u00e1zal\u00e9k\u00e1t k\u00fclpiacokon fogj\u00e1k \u00e9rt\u00e9kes\u00edteni.\n\u00a0\u00a0\u00a0\u00a0A magyar gazdas\u00e1g \u00fajraindul\u00e1s\u00e1ban a vid\u00e9knek, a vid\u00e9ken m\u0171k\u00f6d\u0151 magyar tulajdon\u00fa v\u00e1llalatoknak rendk\u00edv\u00fcl fontos szerep\u00fck van, k\u00f6z\u00e9j\u00fck tartozik a Hell-csoport is - hangs\u00falyozta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Magyarorsz\u00e1g Eur\u00f3pa legsikeresebb gazdas\u00e1gi v\u00e1lasz\u00e1t adta a vil\u00e1gj\u00e1rv\u00e1nyra, amikor nem adta fel az elm\u00falt 10-11 \u00e9v gazdas\u00e1gpolitikai filoz\u00f3fi\u00e1j\u00e1t, a seg\u00e9ly helyett munk\u00e1t elvet. A magyar v\u00e1llalatokkal \u00f6sszefogva siker\u00fclt megakad\u00e1lyozni a t\u00f6meges munkan\u00e9lk\u00fclis\u00e9g kialakul\u00e1s\u00e1t \u00e9s siker\u00fclt el\u00e9rni, hogy ma annyian dolgoznak, mint a vil\u00e1gj\u00e1rv\u00e1ny el\u0151tt - emelte ki a k\u00fcl\u00fcgyminiszter.\n\u00a0\u00a0\u00a0\u00a0Felid\u00e9zte azt is, hogy Magyarorsz\u00e1g tavaly beruh\u00e1z\u00e1si rekordot d\u00f6nt\u00f6tt, \u00e9s a vil\u00e1gon a 11. helyen v\u00e9gzett a GDP-ar\u00e1nyos export tekintet\u00e9ben.\n\u00a0\u00a0\u00a0\u00a0Ebben a sikerben nagy szerepe volt azoknak a vid\u00e9ki magyar v\u00e1llalatoknak, amelyek magyar tulajdonosi h\u00e1tt\u00e9rrel rendelkeznek - jelezte Szijj\u00e1rt\u00f3 P\u00e9ter.\n\u00a0\u00a0\u00a0\u00a0Mint mondta, a gazdas\u00e1g \u00fajraind\u00edt\u00e1s\u00e1ban fontos szerepe van ezeknek a v\u00e1llalatoknak, amelyek nemcsak a magyar, hanem a nemzetk\u00f6zi piacokon is sikeresek. A nemzeti tulajdonban l\u00e9v\u0151 v\u00e1llalatok nemzetk\u00f6zi sikerei adj\u00e1k a legstabilabb alapot a magyar gazdas\u00e1g biztos \u00e9s lend\u00fcletes \u00fajraind\u00edt\u00e1s\u00e1hoz - k\u00f6z\u00f6lte.\n\u00a0\u00a0\u00a0\u00a0A vid\u00e9ki magyar v\u00e1llalatok folyamatos er\u0151s\u00f6d\u00e9se a bizony\u00edt\u00e9k arra, hogy helyes d\u00f6nt\u00e9seket hozott a korm\u00e1ny, amikor a vid\u00e9kfejleszt\u00e9sre, az infrastrukt\u00fara \u00e9s az oktat\u00e1si rendszer fejleszt\u00e9s\u00e9re ford\u00edtott\u00e1k a k\u00f6lts\u00e9gvet\u00e9si forr\u00e1sokat - fejtette ki a miniszter.\n\u00a0\u00a0\u00a0\u00a0A vid\u00e9ki Magyarorsz\u00e1g egy\u00e9rtelm\u0171en vonz\u00f3 beruh\u00e1z\u00e1si c\u00e9lpont, \u00e9s ma m\u00e1r biztos\u00edtja azt a lehet\u0151s\u00e9get, hogy magyar tulajdonosi h\u00e1tter\u0171 vid\u00e9ki v\u00e1llalatok is sikeresek lehessenek a nemzetk\u00f6zi piacokon. A Hell-csoport is a vid\u00e9kr\u0151l indul\u00f3 sikeres magyar tulajdon\u00fa v\u00e1llalatok k\u00f6z\u00e9 tartozik, azoknak az egyik legjobb p\u00e9ld\u00e1ja - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Csereklye Barnab\u00e1s, a Quality Pack Zrt. \u00fcgyvezet\u0151 igazgat\u00f3ja kiemelte: a v\u00e9gtelenszer \u00fajrahasznos\u00edthat\u00f3 alum\u00edniumcsomagol\u00e1s el\u0151ret\u00f6r\u00e9se az egyszer haszn\u00e1latos PET-palackokkal szemben glob\u00e1lis szinten t\u00f6retlen, a k\u00f6rnyezettudatos fogyaszt\u00f3knak k\u00f6sz\u00f6nhet\u0151en meg\u00e1ll\u00edthatatlan. \u00cdgy a v\u00e1llalat m\u00e1r 2016-ban elv\u00e9gzett beruh\u00e1z\u00e1s\u00e1n\u00e1l k\u00e9sz\u00fclt a tov\u00e1bbi kapacit\u00e1sb\u0151v\u00edt\u00e9sre.\n\u00a0\u00a0\u00a0\u00a0Elmondta azt is, hogy a Hell-csoport m\u00e1r jelenleg is t\u00f6bb mint ezer embernek ad munk\u00e1t Magyarorsz\u00e1g egyik legh\u00e1tr\u00e1nyosabb helyzet\u0171 r\u00e9gi\u00f3j\u00e1ban, 2019-t\u0151l csaknem 300 \u00faj munkahelyet teremtettek.\n\u00a0\u00a0\u00a0\u00a0Koncz Zs\u00f3fia, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je kiemelte, hogy a c\u00e9gcsoportnak piacvezet\u0151 m\u00e1rk\u00e1ja, valamint saj\u00e1t t\u00f6lt\u0151\u00fczeme \u00e9s saj\u00e1t italdobozgy\u00e1ra van, valamint a rakt\u00e1roz\u00e1st is megoldja, szerinte ez vil\u00e1gszinten is egyed\u00fcl\u00e1ll\u00f3.\n\nMTI 2021. m\u00e1jus 11.\n\n"}]