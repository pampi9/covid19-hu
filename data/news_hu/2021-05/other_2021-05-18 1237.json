[{"date": "2021-05-18 12:37", "url": "https://koronavirus.gov.hu/cikkek/operativ-torzs-tovabb-csokkent-hatosagi-karantenban-levok-szama", "h1": "Operat\u00edv t\u00f6rzs: tov\u00e1bb cs\u00f6kkent a hat\u00f3s\u00e1gi karant\u00e9nban l\u00e9v\u0151k sz\u00e1ma", "body": "\nTov\u00e1bb cs\u00f6kkent a hat\u00f3s\u00e1gi karant\u00e9nban l\u00e9v\u0151k sz\u00e1ma, kedden 16 088 embert tartottak nyilv\u00e1n, k\u00f6z\u00fcl\u00fck 1723-an h\u00e9tf\u0151t\u0151l ker\u00fcltek karant\u00e9nba - mondta el a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szervezet keddi online sajt\u00f3t\u00e1j\u00e9koztat\u00f3j\u00e1n.\n\n\nKiss R\u00f3bert azt is hozz\u00e1tette: a mobiltelefonra t\u00f6lthet\u0151 applik\u00e1ci\u00f3val jelenleg 709 embert tudnak ellen\u0151rizni.\n\u00a0\u00a0\u00a0\u00a0Kit\u00e9rt arra is, hogy h\u00e9tf\u0151n 408 esetben int\u00e9zkedtek a rend\u0151r\u00f6k a maszkvisel\u00e9si szab\u00e1lyok megs\u00e9rt\u00e9se miatt, k\u00e9t ember t\u00f6megk\u00f6zleked\u00e9si eszk\u00f6z\u00f6n, a t\u00f6bbi k\u00f6zter\u00fcleten k\u00f6vetett el szab\u00e1lytalans\u00e1got. \u00d6sszesen ez\u00e9rt a szab\u00e1lyszeg\u00e9s\u00e9rt eddig 71 178 ember ellen int\u00e9zkedtek.\n\u00a0\u00a0\u00a0\u00a0A kereskedelmi \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre \u00e9s vend\u00e9gl\u00e1t\u00f3helyekre vonatkoz\u00f3 korl\u00e1toz\u00e1sok megszeg\u00e9se miatt h\u00e9tf\u0151n 1274 int\u00e9zked\u00e9st kezdem\u00e9nyeztek a hat\u00f3s\u00e1gok, ebb\u0151l 37 alkalommal vend\u00e9gl\u00e1t\u00f3helyeken, 356 esetben pedig az \u00fczemeltet\u0151 vagy a tulajdonos felel\u0151ss\u00e9ge miatt. A korl\u00e1tozott nyitvatart\u00e1s \u00e9s a benntart\u00f3zkod\u00e1s tilalm\u00e1nak megs\u00e9rt\u00e9se miatt 918 ember ellen indult elj\u00e1r\u00e1s, k\u00f6z\u00fcl\u00fck 178 esetben a vend\u00e9gl\u00e1t\u00f3helyen tapasztalt szab\u00e1lyszeg\u00e9s miatt - sorolta.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e1molt, hogy a kij\u00e1r\u00e1si tilalom megszeg\u00e9se miatt h\u00e9tf\u0151n 78-szor int\u00e9zkedtek a rend\u0151r\u00f6k, \u00edgy 68 957-re emelkedett ezeknek az elj\u00e1r\u00e1soknak a sz\u00e1ma. A k\u00f6zleked\u00e9si \u00fatvonalakon a tranzit\u00e1l\u00e1si szab\u00e1lyok be nem tart\u00e1sa miatt a h\u00e9t els\u0151 napj\u00e1n 28 esetben int\u00e9zkedtek, mostan\u00e1ig \u00edgy 17 241-re n\u0151tt a szem\u00e9lyforgalomban tapasztalt hasonl\u00f3 szab\u00e1lyszeg\u00e9sek sz\u00e1ma.\n\nMTI 2021. m\u00e1jus 18., kedd 12:17\n\n"}]