[{"date": "2021-05-12 13:14", "url": "https://koronavirus.gov.hu/cikkek/operativ-torzs-kedden-477-esetben-intezkedtek-maszkviselesi-szabalyok-megszegese-miatt", "h1": "Operat\u00edv t\u00f6rzs: kedden 477 esetben int\u00e9zkedtek a maszkvisel\u00e9si szab\u00e1lyok megszeg\u00e9se miatt", "body": "\nKedden 477 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g megszeg\u00e9se miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes ismertette: 465-en k\u00f6zter\u00fcleteken, h\u00e1rman t\u00f6megk\u00f6zleked\u00e9si eszk\u00f6z\u00f6k\u00f6n, illetve meg\u00e1ll\u00f3kban, kilencen pedig bev\u00e1s\u00e1rl\u00f3k\u00f6zpontokban, \u00fczletekben szegt\u00e9k meg a szab\u00e1lyokat.\n\u00a0\u00a0\u00a0\u00a0A jogszab\u00e1ly hat\u00e1lybal\u00e9p\u00e9se \u00f3ta 68 449-re emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma - mondta.\n\u00a0\u00a0\u00a0\u00a0A kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok figyelmen k\u00edv\u00fcl hagy\u00e1sa miatt kedden 104 ember ellen int\u00e9zkedtek a rend\u0151r\u00f6k - f\u0171zte hozz\u00e1.\n\u00a0\u00a0\u00a0\u00a0A novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom, valamint a csoportosul\u00e1s \u00e9s gy\u00fclekez\u00e9s szab\u00e1lyainak megszeg\u00e9se miatt eddig 68 172 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Besz\u00e1molt arr\u00f3l is, hogy Budapest V. ker\u00fclet\u00e9ben csendh\u00e1bor\u00edt\u00e1s miatt int\u00e9zkedtek a rend\u0151r\u00f6k egy norv\u00e9g \u00e1llampolg\u00e1r \u00e1ltal szervezett mag\u00e1nrendezv\u00e9nyen a kij\u00e1r\u00e1si tilalom ideje alatt. A helysz\u00ednen 15-en sz\u00f3rakoztak, k\u00f6zt\u00fck amerikai, brit, izraeli \u00e9s norv\u00e9g \u00e1llampolg\u00e1rok, akik ellen szab\u00e1lys\u00e9rt\u00e9si elj\u00e1r\u00e1st ind\u00edtottak. A szervez\u0151 felel\u0151ss\u00e9g\u00e9t k\u00fcl\u00f6n elj\u00e1r\u00e1sban vizsg\u00e1lj\u00e1k - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1269 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 355 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, k\u00f6z\u00fcl\u00fck 36 vend\u00e9gl\u00e1t\u00f3helyet m\u0171k\u00f6dtet. Kedden szab\u00e1lytalans\u00e1gok miatt egy \u00fczletet z\u00e1ratott be ideiglenesen a rend\u0151rs\u00e9g. A boltok, vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyok be nem tart\u00e1sa miatt eddig \u00f6sszesen 914 int\u00e9zked\u00e9sre volt sz\u00fcks\u00e9g, ebb\u0151l 174 szab\u00e1lytalans\u00e1g vend\u00e9gl\u00e1t\u00f3helyen t\u00f6rt\u00e9nt. Kedden 2 szab\u00e1lytalans\u00e1g miatt kellett a rend\u0151r\u00f6knek int\u00e9zkedni\u00fck.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 28 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 16 959-szer int\u00e9zkedtek.\n\u00a0\u00a0\u00a0\u00a0Az alezredes elmondta: 18 872-re cs\u00f6kkent a hat\u00f3s\u00e1gi h\u00e1zi karant\u00e9nban lev\u0151k sz\u00e1ma, az elm\u00falt napon 1461 ilyen korl\u00e1toz\u00f3 int\u00e9zked\u00e9st rendeltek el. A hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl 1004-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\nMTI 2021. m\u00e1jus 12.\n\n"}]