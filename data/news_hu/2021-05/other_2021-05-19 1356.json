[{"date": "2021-05-19 13:56", "url": "https://koronavirus.gov.hu/cikkek/operativ-torzs-szerdatol-megvaltoztak-beutazasi-szabalyok-ausztriaban", "h1": "Operat\u00edv t\u00f6rzs: szerd\u00e1t\u00f3l megv\u00e1ltoztak a beutaz\u00e1si szab\u00e1lyok Ausztri\u00e1ban", "body": "\nSzerd\u00e1t\u00f3l megv\u00e1ltoztak az Ausztri\u00e1ba t\u00f6rt\u00e9n\u0151 beutaz\u00e1si szab\u00e1lyok, az osztr\u00e1k hat\u00f3s\u00e1gok \u00faj kock\u00e1zati csoportokba sorolj\u00e1k az orsz\u00e1gokat, k\u00f6zt\u00fck Magyarorsz\u00e1got alacsony fert\u0151z\u00f6tts\u00e9g\u0171be - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szervezet szerdai online sajt\u00f3t\u00e1j\u00e9koztat\u00f3j\u00e1n.\n\n\nKiss R\u00f3bert ismertette: az alacsony fert\u0151z\u00f6tts\u00e9g\u0171ek mellett egy m\u00e1sik csoportba sorolj\u00e1k a magasabb kock\u00e1zat\u00fa orsz\u00e1gokat, tov\u00e1bb\u00e1 megk\u00fcl\u00f6nb\u00f6ztetik \"a v\u00edrusvari\u00e1ns \u00e1llamokat\".\n\u00a0\u00a0\u00a0\u00a0Az a magyar \u00e1llampolg\u00e1r, aki rendelkezik 72 \u00f3r\u00e1n\u00e1l nem r\u00e9gebbi negat\u00edv PCR-teszteredm\u00e9nnyel, vagy 48 \u00f3r\u00e1n bel\u00fcli negat\u00edv antig\u00e9nteszt-eredm\u00e9nnyel, vagy igazoltan \u00e1tesett a betegs\u00e9gen, vagy rendelkezik k\u00e9t v\u00e9d\u0151olt\u00e1ssal, karant\u00e9nk\u00f6telezetts\u00e9g n\u00e9lk\u00fcl l\u00e9phet be az orsz\u00e1gba. Annak sem kell karant\u00e9nba vonulnia, aki a v\u00e9d\u0151olt\u00e1snak csak az egyik d\u00f3zis\u00e1t kapta meg, de azt a bel\u00e9p\u00e9sn\u00e9l legal\u00e1bb 22 nappal kor\u00e1bban. Mindezek n\u00e9lk\u00fcl is be lehet utazni a magyaroknak Ausztri\u00e1ba, de ahhoz, hogy az illet\u0151 ne ker\u00fclj\u00f6n karant\u00e9nba, 24 \u00f3r\u00e1n bel\u00fcl PCR-tesztet kell csin\u00e1ltatnia.\n\u00a0\u00a0\u00a0\u00a0Az alezredes r\u00e1mutatott: a beutaz\u00e1shoz tov\u00e1bbra is sz\u00fcks\u00e9ges regisztr\u00e1lni az erre szolg\u00e1l\u00f3 online fel\u00fcleten, a tervezett id\u0151pont el\u0151tt 72 \u00f3r\u00e1val. Hozz\u00e1tette: az \u00faj szab\u00e1lyok t\u00e9teles ellen\u0151rz\u00e9se miatt a hat\u00e1r\u00e1tkel\u0151kn\u00e9l v\u00e1rakoz\u00e1ssal kell sz\u00e1molni.\n\u00a0\u00a0\u00a0\u00a0Az elm\u00falt nap adatait ismertetve Kiss R\u00f3bert elmondta: kedden 379 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g megszeg\u00e9se miatt: 371-en k\u00f6zter\u00fcleteken, \u00f6ten a t\u00f6megk\u00f6zleked\u00e9sben vagy a meg\u00e1ll\u00f3kban, h\u00e1rman pedig bev\u00e1s\u00e1rl\u00f3k\u00f6zpontokban szegt\u00e9k meg a szab\u00e1lyokat.\n\u00a0\u00a0\u00a0\u00a0A jogszab\u00e1ly hat\u00e1lybal\u00e9p\u00e9se \u00f3ta 71 557-re emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1274 rend\u0151ri int\u00e9zked\u00e9s t\u00f6rt\u00e9nt. Ez a sz\u00e1m az elm\u00falt napon nem v\u00e1ltozott - tette hozz\u00e1.\n\u00a0\u00a0\u00a0\u00a0Az alezredes szerint jelent\u0151sen cs\u00f6kkent a kij\u00e1r\u00e1si tilalmat megszeg\u0151k sz\u00e1ma, ami\u00f3ta annak kezd\u0151 id\u0151pontja \u00e9jf\u00e9lre m\u00f3dosult; ekkorra mindenkinek haza vagy sz\u00e1ll\u00e1shely\u00e9re kell \u00e9rnie. A kij\u00e1r\u00e1si tilalmat jellemz\u0151en mag\u00e1nrendezv\u00e9nyeken r\u00e9sztvev\u0151k szegik meg, a hajnali \u00f3r\u00e1kban is int\u00e9zkedni\u00fck kellett egy belv\u00e1rosi motelben, ahov\u00e1 csendh\u00e1bor\u00edt\u00e1s miatt h\u00edvt\u00e1k a rend\u0151r\u00f6ket. A helysz\u00ednen 14-en sz\u00f3rakoztak, akik a kij\u00e1r\u00e1si tilalom mellett a mag\u00e1nrendezv\u00e9nyekre vonatkoz\u00f3 szab\u00e1lyt is megszegt\u00e9k. Orsz\u00e1gszerte mind\u00f6ssze 50-szer int\u00e9zkedtek az elm\u00falt napon, \u00edgy a tavaly \u0151sszel bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom, illetve a csoportosul\u00e1s \u00e9s gy\u00fclekez\u00e9s szab\u00e1lyainak megszeg\u00e9se miatt eddig 69 007-szer int\u00e9zkedtek a rend\u0151r\u00f6k.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k ellen 37 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 17 278 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Kiss R\u00f3bert elmondta: m\u00e9g tov\u00e1bb cs\u00f6kkent a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma, 16 027 ember van jelenleg elk\u00fcl\u00f6n\u00edtve. Az elm\u00falt napon 1626 ilyen korl\u00e1toz\u00f3 int\u00e9zked\u00e9st rendeltek el. A hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl 653-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. m\u00e1jus 19., szerda 13:50\n\n"}]