[{"date": "2021-05-19 15:38", "url": "https://koronavirus.gov.hu/cikkek/gyorgy-istvan-regisztraltak-mar-sms-ertesites-nelkul-foglalhatnak-pfizert-", "h1": "Gy\u00f6rgy Istv\u00e1n: a regisztr\u00e1ltak m\u00e1r sms-\u00e9rtes\u00edt\u00e9s n\u00e9lk\u00fcl is foglalhatnak Pfizert", "body": "\nA regisztr\u00e1ltak m\u00e1r sms-\u00e9rtes\u00edt\u00e9s n\u00e9lk\u00fcl is foglalhatnak id\u0151pontot \u00e9s helyet a Pfizer-vakcin\u00e1ra - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n elmondta: a sajt\u00f3t\u00e1j\u00e9koztat\u00f3val egyid\u0151ben az online id\u0151pontfoglal\u00f3ban meghirdetnek a kedden \u00e9rkezett sz\u00e1ll\u00edtm\u00e1nyb\u00f3l 199 ezer adagot els\u0151k\u00f6r\u00f6s olt\u00e1sra cs\u00fct\u00f6rt\u00f6kre, p\u00e9ntekre, szombatra \u00e9s vas\u00e1rnapra. Most m\u00e1r minden \u00e9rv\u00e9nyes regisztr\u00e1ci\u00f3val rendelkez\u0151 kiv\u00e1laszthatja az internetes fel\u00fcleten - a\u00a0www.eeszt.gov.hu\u00a0oldalon - a taj-sz\u00e1ma \u00e9s a sz\u00fclet\u00e9si d\u00e1tuma seg\u00edts\u00e9g\u00e9vel az olt\u00e1s helysz\u00edn\u00e9t \u00e9s id\u0151pontj\u00e1t. Regisztr\u00e1ci\u00f3 \u00e9s id\u0151pontfoglal\u00e1s n\u00e9lk\u00fcl viszont senki ne keresse fel az olt\u00f3helyeket - k\u00e9rte az \u00e1llamtitk\u00e1r.\nRegisztr\u00e1ci\u00f3:\u00a0https://vakcinainfo.gov.hu/ \u00a0Id\u0151pontfoglal\u00e1s:\u00a0https://www.eeszt.gov.hu/hu/covid-oltas-idopontfoglalas\n\u00a0\u00a0\u00a0\u00a0Sokkal t\u00f6bb vakcina van az orsz\u00e1gban, mint ah\u00e1nyan olt\u00e1sra v\u00e1rnak - mondta Gy\u00f6rgy Istv\u00e1n.\n\u00a0\u00a0\u00a0\u00a0Az \u00e1llamtitk\u00e1r felh\u00edvta a figyelmet az elektronikus id\u0151pontfoglal\u00e1s lehet\u0151s\u00e9g\u00e9re, amely bev\u00e1lt \u00e9s jelent\u0151sen leegyszer\u0171s\u00edti mind az oltand\u00f3k, mint a k\u00f3rh\u00e1zi olt\u00f3pontok dolg\u00e1t. Eddig t\u00f6bb mint 600 ezren haszn\u00e1lt\u00e1k ezt az online fel\u00fcletet.\n\u00a0\u00a0\u00a0\u00a0Gy\u00f6rgy Istv\u00e1n, aki az orsz\u00e1gos olt\u00e1si munkacsoport vezet\u0151je is, elmondta: Magyarorsz\u00e1g 5 milli\u00f3 Sinopharm-vakcin\u00e1t rendelt, ebb\u0151l 4,5 milli\u00f3 m\u00e1r meg is \u00e9rkezett, ebb\u0151l a vakcin\u00e1b\u00f3l m\u00e1jus 25-ig vannak foglalhat\u00f3 id\u0151pontok.\n\u00a0\u00a0\u00a0\u00a0\"Sz\u00edvb\u0151l aj\u00e1nlom ezt a vakcin\u00e1t. Ne feledj\u00e9k, hogy a k\u00e9sz\u00fcl\u0151 magyar vakcina is nagyon hasonl\u00f3 lesz a Sinopharmhoz\" - f\u0171zte hozz\u00e1.\n\nNagyon korl\u00e1tozott mennyis\u00e9gben lehet m\u00e9g foglalni AstraZeneca-olt\u00e1sokat, ugyanis ebb\u0151l a v\u00e1rtn\u00e1l kisebb mennyis\u00e9g \u00e9rkezik \u00e9s azokat 2. k\u00f6r\u00f6s olt\u00e1sokra fogj\u00e1k felhaszn\u00e1lni - mondta Gy\u00f6rgy Istv\u00e1n.\n\u00a0\u00a0\u00a0\u00a0Az orosz vakcin\u00e1ra v\u00e1r\u00f3knak az \u00e1llamtitk\u00e1r azt tan\u00e1csolta: ne halogass\u00e1k az id\u0151pontfoglal\u00e1st, mert ebb\u0151l nem \u00e9rkezik t\u00f6bb az orsz\u00e1gba, m\u00e1r mind a 2 milli\u00f3 megrendelt adag meg\u00e9rkezett \u00e9s csak p\u00e1rezer maradt bel\u0151l.\n\u00a0\u00a0\u00a0\u00a0Hozz\u00e1tette: a 16-18 \u00e9veseknek m\u00e1r nem lesz k\u00fcl\u00f6n olt\u00e1si akci\u00f3, \u00e9rv\u00e9nyes regisztr\u00e1ci\u00f3val \u0151k is a feln\u0151ttekhez hasonl\u00f3an foglalhatnak id\u0151pontot \u00e9s helyet. A magyar olt\u00e1si program ebben a koroszt\u00e1lyban is messze megel\u0151zi a t\u00f6bbi uni\u00f3s orsz\u00e1got, eddig 120 ezren regisztr\u00e1ltak, 80 sz\u00e1zal\u00e9kuk pedig m\u00e1r meg is kapta az olt\u00e1st. A h\u00e1ziorvosokn\u00e1l is folytat\u00f3dik az olt\u00e1s, \u0151k Sinopharm-, Janssen- \u00e9s Moderna-vakcin\u00e1t adnak be.\n\u00a0\u00a0\u00a0\u00a0Gy\u00f6rgy Istv\u00e1n k\u00f6sz\u00f6netet mondott a h\u00e1ziorvosoknak, akik jelent\u0151sen hozz\u00e1j\u00e1rultak a magyar olt\u00e1si program siker\u00e9hez.\n\u00a0\u00a0\u00a0\u00a0Az olt\u00f3buszok folyamatosan \u00faton vannak, m\u00e1r t\u00f6bb mint 20 ezer embert oltottak be, ez a program is folytat\u00f3dik. Tov\u00e1bb\u00e1 elindult a Magyarorsz\u00e1gon \u00e9l\u0151 k\u00fclf\u00f6ldiek \u00e9s hat\u00e1ron t\u00fali magyarok regisztr\u00e1ci\u00f3ja, az \u0151 olt\u00e1suk k\u00e9s\u0151bb kezd\u0151dik - mondta az \u00e1llamtitk\u00e1r.\n\u00a0\u00a0\u00a0\u00a0Kedd estig 4 790 996 ember kapta meg az 1. olt\u00e1st, ebb\u0151l 2 774 416 pedig m\u00e1r a m\u00e1sodikat is, \u00edgy teljes v\u00e9detts\u00e9get szerzett. Magyarorsz\u00e1g p\u00e9ld\u00e1tlan olt\u00e1si temp\u00f3t dikt\u00e1l Eur\u00f3p\u00e1nak. Min\u00e9l t\u00f6bb a beoltott, ann\u00e1l kevesebb a beteg, minden beoltott magyar emberrel egyre szabadabb lesz Magyarorsz\u00e1g - k\u00f6z\u00f6lte Gy\u00f6rgy Istv\u00e1n.\n\u00a0\u00a0\u00a0\u00a0Hozz\u00e1tette, levonul\u00f3ban a j\u00e1rv\u00e1ny 3. hull\u00e1ma, az orsz\u00e1g \u00fajraind\u00edt\u00e1s\u00e1nak \u00fajabb fokozat\u00e1hoz k\u00f6zeledik, a korm\u00e1ny szerd\u00e1n t\u00e1rgyal arr\u00f3l, hogy 5 milli\u00f3 beoltott ut\u00e1n mely korl\u00e1toz\u00e1sokat lehet feloldani. De - h\u00edvta fel a figyelmet - fell\u00e9lelegezni nem lehet mindaddig, am\u00edg nem kapott olt\u00e1st mindenki, aki szeretne. A regisztr\u00e1ltak sz\u00e1ma 5 milli\u00f3 100 ezer f\u0151, de k\u00f6z\u00fcl\u00fck m\u00e9g t\u00f6bb mint 700 ezren nem vett\u00e9k fel az olt\u00e1st - f\u0171zte hozz\u00e1 az \u00e1llamtitk\u00e1r.\n\nMTI 2021. m\u00e1jus 19.\n\n"}]