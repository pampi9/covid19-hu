[{"date": "2021-05-12 13:57", "url": "https://koronavirus.gov.hu/cikkek/orszagos-tisztifoorvos-varandosok-megkaphatjak-masodik-oltast", "h1": "Orsz\u00e1gos tisztif\u0151orvos: a v\u00e1rand\u00f3sok is megkaphatj\u00e1k a m\u00e1sodik olt\u00e1st", "body": "\nA terhess\u00e9g 36. hete el\u0151tti id\u0151szakig a m\u00e1sodik v\u00e9d\u0151olt\u00e1st is megkaphatj\u00e1k a v\u00e1rand\u00f3s kismam\u00e1k az \u00fajabb nemzetk\u00f6zi \u00e9s hazai szakmai tapasztalatok \u00e9s v\u00e9lem\u00e9nyek alapj\u00e1n - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta, az \u00fajabb eredm\u00e9nyek \u00e9s publik\u00e1ci\u00f3k alapj\u00e1n, a Heim P\u00e1l Gyermekk\u00f3rh\u00e1z kezdem\u00e9nyez\u00e9s\u00e9re, az infektol\u00f3giai, valamint a sz\u00fcl\u00e9szeti szakmai koll\u00e9gium v\u00e9lem\u00e9nye alapj\u00e1n m\u00f3dos\u00edtott\u00e1k a v\u00e1rand\u00f3sok \u00e9s a szoptat\u00f3 kismam\u00e1k koronav\u00edrus elleni v\u00e9d\u0151olt\u00e1s\u00e1nak aj\u00e1nl\u00e1s\u00e1t. Tov\u00e1bbra is \u00e9rv\u00e9nyes, hogy az mRNS-alap\u00fa vakcin\u00e1kat, vagyis a Pfizer \u00e9s a Moderna olt\u00f3anyag\u00e1t kaphatj\u00e1k meg a kismam\u00e1k.\n\u00a0\u00a0\u00a0\u00a0A terhess\u00e9g 12. hete ut\u00e1n, vagyis a m\u00e1sodik trimeszter alatt kapj\u00e1k meg ezut\u00e1n is az els\u0151 v\u00e9d\u0151olt\u00e1st, a v\u00e1ltoz\u00e1s az, hogy az olt\u00f3orvos \u00e9s a sz\u00fcl\u00e9sz-n\u0151gy\u00f3gy\u00e1sz m\u00e9rlegel\u00e9se alapj\u00e1n a m\u00e1sodikat a v\u00e1rand\u00f3ss\u00e1g 36. het\u00e9ig, vagyis a sz\u00fcl\u00e9s el\u0151tti negyedik h\u00e9tig szint\u00e9n be lehet adni. Annak, aki a terhess\u00e9ge alatt csak az els\u0151 adagot kapta meg, a sz\u00fcl\u00e9st k\u00f6vet\u0151 m\u00e1sodik h\u00e9tt\u0151l javasolt a m\u00e1sodik adag bead\u00e1sa - ismertette M\u00fcller Cec\u00edlia.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: m\u00e1r 4,9 milli\u00f3an regisztr\u00e1ltak a koronav\u00edrus elleni v\u00e9d\u0151olt\u00e1sra. A regisztr\u00e1ltak 80 sz\u00e1zal\u00e9ka, 4 391 794 ember megkapta legal\u00e1bb az els\u0151 olt\u00e1st, 2 559 041 embernek pedig m\u00e1r az olt\u00e1s m\u00e1sodik adagj\u00e1t is beadt\u00e1k Magyarorsz\u00e1gon. A Janssen olt\u00f3anyagb\u00f3l egy adag is elegend\u0151 a kell\u0151 fok\u00fa immunit\u00e1s kialakul\u00e1s\u00e1hoz.\n\u00a0\u00a0\u00a0\u00a0Az olt\u00f3anyagok tov\u00e1bbra is folyamatosan \u00e9rkeznek: szerd\u00e1n 64 800 adag Moderna-, cs\u00fct\u00f6rt\u00f6k\u00f6n 67 200 AstraZeneca-vakcina v\u00e1rhat\u00f3. Az olt\u00f3pontokon, a h\u00e1ziorvosi rendel\u0151kben \u00e9s az olt\u00f3buszokon is \"szapor\u00e1n folyik a munka\", hogy a regisztr\u00e1ltak min\u00e9l el\u0151bb megkapj\u00e1k olt\u00e1sukat.\n\u00a0\u00a0\u00a0\u00a0A Magyar Honv\u00e9ds\u00e9g olt\u00f3buszai jelenleg borsodi kistelep\u00fcl\u00e9seken v\u00e9geznek szolg\u00e1latot. Mostan\u00e1ig 9 megy\u00e9ben 81 telep\u00fcl\u00e9sen, 18 ezer embert oltottak be. M\u00fcller Cec\u00edlia megjegyezte, mivel a Janssen-vakcin\u00e1b\u00f3l egy adag is el\u00e9g, ez\u00e9rt a \"praktikuss\u00e1g ok\u00e1n\" ezzel oltanak a honv\u00e9ds\u00e9gi olt\u00f3buszokon.\n\u00a0\u00a0\u00a0\u00a0A tisztif\u0151orvos kiemelte: rendk\u00edv\u00fcl fontos, hogy a lakoss\u00e1g tov\u00e1bbra is \u00fctemezetten, minden lehet\u0151s\u00e9get megragadva, a lehet\u0151 legsz\u00e9lesebb k\u00f6rben vegye fel a v\u00e9d\u0151olt\u00e1st. El\u0151zetes regisztr\u00e1ci\u00f3 ut\u00e1n tov\u00e1bbra is lehet id\u0151pontot foglalni, jelenleg Szputnyik, Sinopharm-, vagy AstraZeneca-vakcin\u00e1ra.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte: aki valami\u00e9rt nem tud megjelenni m\u00e1sodik olt\u00e1s\u00e1nak id\u0151pontj\u00e1ban az olt\u00f3ponton, h\u00edvja fel az olt\u00f3pontot \u00e9s jelezze. \u00cdgy meg is tud besz\u00e9lni egy m\u00e1sik id\u0151pontot, az \u0151 id\u0151pontj\u00e1ra pedig beh\u00edvhat m\u00e1st az olt\u00f3pont.\n\u00a0\u00a0\u00a0\u00a0M\u00fcller Cec\u00edlia elmondta: a regisztr\u00e1lt 16-18 \u00e9vesek 90 sz\u00e1zal\u00e9ka m\u00e1r foglalt id\u0151pontot. Felh\u00edvta a figyelmet, hogy akik nem foglalnak id\u0151pontot szerd\u00e1n, azok a fiatalkor\u00faak nem tudj\u00e1k felvenni v\u00e9d\u0151olt\u00e1sukat a cs\u00fct\u00f6rt\u00f6kt\u0151l j\u00f6v\u0151 keddig tart\u00f3 kamp\u00e1ny sor\u00e1n. Az olt\u00e1sra \u00e9rkez\u0151 fiatalokt\u00f3l azt k\u00e9rte: vigy\u00e9k mgaukkal kinyomtatott igazol\u00e1sukat az id\u0151pontfoglal\u00e1sr\u00f3l; tov\u00e1bb\u00e1 a kit\u00f6lt\u00f6tt, \u00e1ltaluk \u00e9s valamelyik sz\u00fcl\u0151j\u00fck \u00e1ltal is al\u00e1\u00edrt hozz\u00e1j\u00e1rul\u00f3 nyilatkozatukat, valamint taj-k\u00e1rty\u00e1jukat \u00e9s szem\u00e9lyiigazolv\u00e1nyukat.\n\u00a0\u00a0\u00a0\u00a0Kit\u00e9rt arra is, hogy azok, akik m\u00e1jus 18-ig nem t\u00f6ltik be 16. \u00e9let\u00e9v\u00fcket most nem tudj\u00e1k felvenni az olt\u00e1st, de regisztr\u00e1ci\u00f3juk k\u00e9s\u0151bbi olt\u00e1si lehet\u0151s\u00e9gre \u00e9rv\u00e9nyes lesz. A Magyarorsz\u00e1gon jelenleg el\u00e9rhet\u0151 olt\u00f3anyagok k\u00f6z\u00fcl csak a Pfizer-vakcin\u00e1val lehet oltani a 16-18 \u00e9ves koroszt\u00e1lyt - eml\u00e9keztetett.\n\u00a0\u00a0\u00a0\u00a0K\u00e9rd\u00e9sre v\u00e1laszolva azt mondta: a 16-18 \u00e9ves koroszt\u00e1ly regisztr\u00e1ci\u00f3ja a mostani olt\u00e1si kamp\u00e1nyt\u00f3l f\u00fcggetlen\u00fcl folyamatos, a k\u00e9s\u0151bbiekben a lakoss\u00e1g sz\u00e1m\u00e1ra megnyitott olt\u00e1si lehet\u0151s\u00e9geket tudj\u00e1k ig\u00e9nybe venni.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte: a j\u00e1rv\u00e1ny\u00fcgyi adatok - els\u0151sorban a v\u00e9d\u0151olt\u00e1sok folyamatos bead\u00e1sa, valamint a jelenleg is \u00e9rv\u00e9nyben l\u00e9v\u0151 v\u00e9delmi int\u00e9zked\u00e9seknek k\u00f6sz\u00f6nhet\u0151en - kedvez\u0151en alakulnak. A k\u00f3rh\u00e1zban \u00e1poltak sz\u00e1ma 3 ezer al\u00e1 cs\u00f6kkent. Jelenleg 2974 ember van k\u00f3rh\u00e1zban, k\u00f6z\u00fcl\u00fck 361-en vannak l\u00e9legeztet\u0151pen.\n\u00a0\u00a0\u00a0\u00a0M\u00fcller Cec\u00edlia azt mondta: az elm\u00falt napon 905 \u00faj fert\u0151z\u00f6ttet regisztr\u00e1ltak \u00e9s 96 jellemz\u0151en id\u0151s, kr\u00f3nikus betegs\u00e9gben szenved\u0151 beteg hunyt el. Kiemelte: egyre cs\u00f6kken az akt\u00edv fert\u0151z\u00f6ttek, \u00e9s egyre n\u0151 a gy\u00f3gyultak sz\u00e1ma.\n\u00a0\u00a0\u00a0\u00a0Elmondta, hogy mivel az elm\u00falt id\u0151szakban \"mozg\u00e1s\" volt tapasztalhat\u00f3 a f\u0151v\u00e1ros \u00e9s agglomer\u00e1ci\u00f3j\u00e1nak szennyv\u00edz\u00e9ben m\u00e9rt koronav\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9ben, ez\u00e9rt a Nemzeti N\u00e9peg\u00e9szs\u00e9g\u00fcgyi K\u00f6zpontt\u00f3l (NNK) k\u00e9rte: ezeken a helyeken gyakrabban v\u00e9gezzenek vizsg\u00e1latokat. Az NNK szerdai adatai alapj\u00e1n Budapesten \u00e9s k\u00f6rny\u00e9k\u00e9n is elkezdett cs\u00f6kkenni a koronav\u00edrus \u00f6r\u00f6k\u00edt\u0151nyag\u00e1nak szennyv\u00edzben m\u00e9rt mennyis\u00e9ge - k\u00f6z\u00f6lte M\u00fcller Cec\u00edlia, aki szerint ez azt vet\u00edtheti el\u0151re, hogy nem v\u00e1rhat\u00f3 emelked\u00e9s a fert\u0151z\u00f6ttek sz\u00e1m\u00e1ban, azt is jelzi tov\u00e1bb\u00e1, hogy a teraszok nyit\u00e1sa sem okozott t\u00f6bblet fert\u0151z\u00e9seket.\n\u00a0\u00a0\u00a0\u00a0Az orsz\u00e1gos tisztif\u0151orvos felh\u00edvta a figyelmet, hogy m\u00e1jus 12. az \u00e1pol\u00f3k nemzetk\u00f6zi napja. 1820-ban ezen a napon sz\u00fcletett az \u00e1pol\u00f3k\u00e9pz\u00e9s kiemelked\u0151 alakja: Florence Nightingale. \u0150 fogalmazta meg, hogy az \u00e1pol\u00f3n\u0151 munk\u00e1ja h\u00e1romszoros \u00e9rdekl\u0151d\u00e9st k\u00edv\u00e1n: szellemi \u00e9rdekl\u0151d\u00e9st az eset ir\u00e1nt, sz\u00edvbeli \u00e9rdekl\u0151d\u00e9st a beteg ember ir\u00e1nt \u00e9s szakmai \u00e9rdekl\u0151d\u00e9st a gyakorlati munka technik\u00e1ja ir\u00e1nt - ismertette M\u00fcller Cec\u00edlia.\n\u00a0\u00a0\u00a0\u00a0Hozz\u00e1tette: Magyarorsz\u00e1gon \u00e9s a vil\u00e1gon 1982 \u00f3ta \u00fcnneplik az \u00e1pol\u00f3k nemzetk\u00f6zi napj\u00e1t. A koronav\u00edrus-j\u00e1rv\u00e1ny kem\u00e9ny kih\u00edv\u00e1s el\u00e9 \u00e1ll\u00edtotta az \u00e1pol\u00f3kat, akik p\u00e9lda\u00e9rt\u00e9k\u0171 helyt\u00e1ll\u00e1s\u00e1ukkal \"minden elismer\u00e9s\u00fcnket \u00e9s k\u00f6sz\u00f6net\u00fcnket kiv\u00edvt\u00e1k\" - \u00e9rt\u00e9kelt M\u00fcller Cec\u00edlia, aki az \u00e1pol\u00f3knak az egy \u00e9ve tart\u00f3 j\u00e1rv\u00e1ny\u00fcgyi helyzetben val\u00f3 munk\u00e1j\u00e1t az 1848-49-es szabads\u00e1gharc idej\u00e9n tev\u00e9kenyked\u0151 Kossuth Zsuzsanna, az orsz\u00e1g els\u0151 f\u0151\u00e1pol\u00f3n\u0151je \u00e9s munkat\u00e1rsai\u00e9hoz hasonl\u00edtotta.\n\nMTI 2021. m\u00e1jus 12.\n\n"}]