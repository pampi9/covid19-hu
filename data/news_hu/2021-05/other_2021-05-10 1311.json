[{"date": "2021-05-10 13:11", "url": "https://koronavirus.gov.hu/cikkek/omsz-foigazgato-csak-vilaghaboruk-es-1956-allitotta-mostanihoz-hasonlo-kihivas-ele-mentoket", "h1": "OMSZ-f\u0151igazgat\u00f3: csak a vil\u00e1gh\u00e1bor\u00fak \u00e9s 1956 \u00e1ll\u00edtotta a mostanihoz hasonl\u00f3 kih\u00edv\u00e1s el\u00e9 a ment\u0151ket", "body": "\nCsak a vil\u00e1gh\u00e1bor\u00fak \u00e9s az 1956-os forradalom \u00e1ll\u00edtotta a mostani j\u00e1rv\u00e1nyhoz m\u00e9rhet\u0151 kih\u00edv\u00e1s el\u00e9 a ment\u0151szolg\u00e1latot - mondta az Orsz\u00e1gos Ment\u0151szolg\u00e1lat (OMSZ) f\u0151igazgat\u00f3ja a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nCsat\u00f3 G\u00e1bor a ment\u0151k napj\u00e1n, egy\u00fattal az OMSZ 73. sz\u00fclet\u00e9snapj\u00e1n \u00e9s a szervezett magyar \u00e9letment\u00e9s kezdet\u00e9nek 134. \u00e9vfordul\u00f3j\u00e1n hangs\u00falyozta, er\u0151fesz\u00edt\u00e9seiket a pand\u00e9mia kezdet\u00e9t\u0151l k\u00e9t c\u00e9l vez\u00e9relte: az, hogy mindent megtegyenek a betegek\u00e9rt \u00e9s meg\u00f3vj\u00e1k a ment\u0151k testi \u00e9s lelki eg\u00e9szs\u00e9g\u00e9t.\n\u00a0\u00a0\u00a0\u00a0\"Bajt\u00e1rsaink a norm\u00e1l ment\u00e9si feladataikon fel\u00fcl a mai napig t\u00f6bb mint 160 ezer fert\u0151z\u00e9sgyan\u00fas vagy koronav\u00edrus-fert\u0151z\u00f6tt embernek ny\u00fajtottak seg\u00edts\u00e9get, \u00e9s \u00f6nk\u00e9ntesek bevon\u00e1s\u00e1val 1,2 milli\u00f3 j\u00e1rv\u00e1ny\u00fcgyi mintav\u00e9telt v\u00e9geztek\" - k\u00f6z\u00f6lte.\n\u00a0\u00a0\u00a0\u00a0Kiemelte, a nagy terhel\u00e9s ellen\u00e9re 2020-ban sem t\u00f6rt meg az a tendencia, hogy cs\u00f6kkent a ki\u00e9rkez\u00e9si id\u0151. B\u00e1r 2015-h\u00f6z k\u00e9pest mintegy 20 sz\u00e1zal\u00e9kkal t\u00f6bb esetben kellett \u00e9letet menteni\u00fck, helysz\u00ednre \u00e9rkez\u00e9s\u00fck idej\u00e9t siker\u00fclt tov\u00e1bb jav\u00edtaniuk - mondta.\nCsat\u00f3 G\u00e1bor hangoztatta, hogy bajt\u00e1rsaik eg\u00e9szs\u00e9g\u00e9re mindig a legnagyobb odafigyel\u00e9ssel vigy\u00e1ztak \u00e9s vigy\u00e1znak ma is, ehhez a kezdetekt\u0151l minden sz\u00fcks\u00e9ges felszerel\u00e9s biztos\u00edtott volt.\n\u00a0\u00a0\u00a0\u00a0A legrosszabb id\u0151szakban mintegy 2,5 sz\u00e1zal\u00e9k volt a fert\u0151z\u00f6ttek ar\u00e1nya a ment\u0151szolg\u00e1latn\u00e1l, m\u00e1ra ez a v\u00e9d\u0151olt\u00e1s eredm\u00e9nyek\u00e9nt minim\u00e1lisra cs\u00f6kkent - jelezte.\n\u00a0\u00a0\u00a0\u00a0Az OMSZ-f\u0151igazgat\u00f3 megjegyezte, hogy munkat\u00e1rsai a j\u00e1rv\u00e1ny alatt eddig t\u00f6bb mint 12 milli\u00f3 gumikeszty\u0171t, t\u00f6bb mint 3 milli\u00f3 v\u00e9d\u0151maszkot \u00e9s t\u00f6bb mint 500 ezer v\u00e9d\u0151over\u00e1lt haszn\u00e1ltak el.\n\u00a0\u00a0\u00a0\u00a0Csat\u00f3 G\u00e1bor k\u00f6sz\u00f6netet mondott az elhivatott munk\u00e1t v\u00e9gz\u0151 bajt\u00e1rsainak, az \u0151ket seg\u00edt\u0151 \u00f6nk\u00e9nteseknek, fels\u0151oktat\u00e1si hallgat\u00f3knak, betegsz\u00e1ll\u00edt\u00f3 szervezeteknek, mag\u00e1nszem\u00e9lyeknek, c\u00e9geknek, civileknek, a magyar t\u00e1rsadalom eg\u00e9sz\u00e9nek a tev\u00e9kenys\u00e9g\u00fckh\u00f6z ny\u00fajtott t\u00e1mogat\u00e1s\u00e9rt.\nFelh\u00edvta a figyelmet ugyanakkor arra, hogy b\u00e1r a ment\u0151szolg\u00e1lat b\u00fcszke lehet az elv\u00e9gzett munk\u00e1ra, a j\u00e1rv\u00e1nynak nincs v\u00e9ge, a k\u00f6vetkez\u0151 hetekben is ugyanolyan akt\u00edvan \u00e9s komolyan kell dolgozniuk, mint eddig.\n\nMTI 2021. m\u00e1jus 10.\n\n"}]