[{"date": "2021-05-31 13:58", "url": "https://koronavirus.gov.hu/cikkek/szijjarto-peter-allami-kituntetest-adott-vang-ji-kinai-kulugyminiszternek", "h1": "Szijj\u00e1rt\u00f3 P\u00e9ter \u00e1llami kit\u00fcntet\u00e9st adott \u00e1t Vang Ji k\u00ednai k\u00fcl\u00fcgyminiszternek", "body": "\nSzijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter magas \u00e1llami kit\u00fcntet\u00e9st adott \u00e1t k\u00ednai koll\u00e9g\u00e1j\u00e1nak, Vang Jinek h\u00e9tf\u0151n a t\u00e1vol-keleti orsz\u00e1g Kujcsou tartom\u00e1ny\u00e1ban.\n\n\nA cerem\u00f3ni\u00e1n Szijj\u00e1rt\u00f3 kijelentette, hogy a koronav\u00edrus-vil\u00e1gj\u00e1rv\u00e1ny sor\u00e1n Ji bizony\u00edtotta bar\u00e1ts\u00e1g\u00e1t, seg\u00edts\u00e9g\u00e9nek k\u00f6sz\u00f6nhet\u0151en ugyanis m\u00e1r t\u00f6bb mint egymilli\u00f3 magyar ember \u00e9let\u00e9t \"tudtuk biztons\u00e1gba helyezni, az\u00e1ltal, hogy lehet\u0151s\u00e9g\u00fcnk ny\u00edlt a Sinopharm olt\u00f3anyag\u00e1nak megv\u00e1s\u00e1rl\u00e1s\u00e1ra, ez a seg\u00edts\u00e9ge n\u00e9lk\u00fcl nem val\u00f3sulhatott volna meg\".\n\u00a0\u00a0\u00a0\u00a0Mint mondta, az eg\u00e9sz vil\u00e1g rendk\u00edv\u00fcli megpr\u00f3b\u00e1ltat\u00e1sokkal n\u00e9z szembe, \u00e9s r\u00e1ad\u00e1sul most nem \"elvont filoz\u00f3fiai probl\u00e9m\u00e1kkal kell konfront\u00e1l\u00f3dni\", hanem ember\u00e9leteket kell menteni\".\n\u00a0\u00a0\u00a0\u00a0\"L\u00e1ttuk, hogy nagy, er\u0151s \u00e9s gazdag orsz\u00e1gok eg\u00e9szs\u00e9g\u00fcgyi rendszerei is \u00f6sszeomlottak ebben a feladatban, ugyanakkor hamar vil\u00e1goss\u00e1 v\u00e1lt, hogy az olt\u00e1s jelent v\u00e9detts\u00e9get, biztons\u00e1got, az olt\u00e1s jelenti mag\u00e1t az \u00e9let\u00e9t\" - fogalmazott.\nLesz\u00f6gezte: \"Magyarorsz\u00e1g soha nem tekintett sem ideol\u00f3giai, sem geopolitikai k\u00e9rd\u00e9sk\u00e9nt az olt\u00e1sokra, mi egyszer\u0171en ember\u00e9leteket akartunk menteni\".\nA politikus ezut\u00e1n a \"magyar emberek nagyrabecs\u00fcl\u00e9s\u00e9nek \u00e9s k\u00f6sz\u00f6net\u00e9nek jelek\u00e9nt\" \u00e1tny\u00fajtotta hivatali partner\u00e9nek a Magyar \u00c9rdemrend k\u00f6z\u00e9pkeresztje a csillaggal kit\u00fcntet\u00e9st.\nA k\u00ednai k\u00fcl\u00fcgyminiszter k\u00f6sz\u00f6n\u0151besz\u00e9d\u00e9ben hangs\u00falyozta, hogy ez a l\u00e9p\u00e9s is j\u00f3l mutatja a k\u00e9t orsz\u00e1g j\u00f3 kapcsolat\u00e1t, a k\u00e9t n\u00e9p m\u00e9ly bar\u00e1ts\u00e1g\u00e1t, illetve azt, hogy a felek t\u00e1mogatj\u00e1k egym\u00e1st a bajban.\n\u00a0\u00a0\u00a0\u00a0Kiemelte: a k\u00e9toldal\u00fa kapcsolatok m\u00e9g soha nem voltak ennyire j\u00f3k, ugyanakkor azok tov\u00e1bbi er\u0151s\u00edt\u00e9s\u00e9n is dolgozni fognak.\n\"K\u00fcl\u00f6n\u00f6sen szeretn\u00e9nk hangs\u00falyozni, hogy Orb\u00e1n Viktor minisztereln\u00f6k \u00far vezet\u00e9s\u00e9vel Szijj\u00e1rt\u00f3 miniszter \u00far fontos szerepet j\u00e1tszik a k\u00ednai-magyar kapcsolatok fejl\u0151d\u00e9s\u00e9ben, \u00e9s jelent\u0151sen hozz\u00e1j\u00e1rul K\u00edna jogos \u00e9rdekeinek v\u00e9delm\u00e9hez\" - mondta.\n\nMTI 2021. m\u00e1jus 31.\n\n"}]