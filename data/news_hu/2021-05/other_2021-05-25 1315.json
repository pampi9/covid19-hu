[{"date": "2021-05-25 13:15", "url": "https://koronavirus.gov.hu/cikkek/operativ-torzs-koszonjuk-lakossagnak-vedelmi-intezkedesek-betartasat", "h1": "Operat\u00edv t\u00f6rzs: k\u00f6sz\u00f6nj\u00fck a lakoss\u00e1gnak a v\u00e9delmi int\u00e9zked\u00e9sek betart\u00e1s\u00e1t!", "body": "\nA v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozata vas\u00e1rnap l\u00e9pett \u00e9letbe, k\u00f6sz\u00f6nj\u00fck a lakoss\u00e1gnak a v\u00e9delmi int\u00e9zked\u00e9sek betart\u00e1s\u00e1t, a t\u00fcrelmet, az egy\u00fcttm\u0171k\u00f6d\u00e9st - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\n\u00a0Kiss R\u00f3bert kifejtette: szombaton megt\u00f6rt\u00e9nt az \u00f6tmilliomodik, koronav\u00edrus elleni olt\u00f3anyag els\u0151 d\u00f3zis\u00e1nak bead\u00e1sa, \u00edgy Pint\u00e9r S\u00e1ndor bel\u00fcgyminiszter az operat\u00edv t\u00f6rzs vezet\u0151jek\u00e9nt k\u00f6zigazgat\u00e1si hat\u00f3s\u00e1gi hat\u00e1rozatban meg\u00e1llap\u00edtotta, hogy a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozata m\u00e1jus 23-\u00e1n hat\u00e1lyba l\u00e9p.\n\u00a0\u00a0\u00a0\u00a0\"Nagy utat tett\u00fcnk meg november \u00f3ta, amikor a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban a v\u00e9delmi int\u00e9zked\u00e9sek bevezet\u00e9se mellett d\u00f6nt\u00f6tt a korm\u00e1ny. Az, hogy a koronav\u00edrus-j\u00e1rv\u00e1ny harmadik hull\u00e1m\u00e1nak v\u00e9ge fel\u00e9 j\u00e1rva, a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozata hat\u00e1lyba l\u00e9phetett, mindannyiunk k\u00f6z\u00f6s eredm\u00e9nye\" - mondta az alezredes. Hozz\u00e1tette: ebben a legnagyobb szerepe a lakoss\u00e1gnak volt, ez\u00e9rt k\u00f6sz\u00f6nik a v\u00e9delmi int\u00e9zked\u00e9sek betart\u00e1s\u00e1t, a lakoss\u00e1g t\u00fcrelm\u00e9t, egy\u00fcttm\u0171k\u00f6d\u00e9s\u00e9t.\n\u00a0\u00a0\u00a0\u00a0Hozz\u00e1tette: a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozat\u00e1ban megsz\u0171nt a kij\u00e1r\u00e1si tilalom. A novemberi kij\u00e1r\u00e1si korl\u00e1toz\u00e1s \u00e9s jogut\u00f3dja, a kij\u00e1r\u00e1si tilalom bevezet\u00e9se \u00f3ta \u00f6sszesen 69 424-szer int\u00e9zkedtek a kij\u00e1r\u00e1si tilalom megszeg\u00e9se miatt a rend\u0151r\u00f6k.\n\u00a0\u00a0\u00a0\u00a0A l\u00e9pcs\u0151zetes felold\u00e1s \u00f6t\u00f6dik fokozat\u00e1ban megsz\u0171nt a maszkvisel\u00e9si k\u00f6telezetts\u00e9g a k\u00f6zter\u00fcleteken. Felid\u00e9zte: a maszkvisel\u00e9si k\u00f6telezetts\u00e9get a j\u00e1rv\u00e1ny\u00fcgyi k\u00e9sz\u00fclts\u00e9g id\u0151szak\u00e1ban rendelt\u00e9k el, ez is mutatja, hogy ez az egyik legfontosabb v\u00e9delmi int\u00e9zked\u00e9s.\n\u00a0\u00a0\u00a0\u00a0Kiss R\u00f3bert elmondta, eddig a maszkvisel\u00e9si szab\u00e1lyok megszeg\u00e9se miatt 73 132 esetben int\u00e9zkedtek, ebb\u0151l 64 369 alkalommal k\u00f6zter\u00fcleten. Felh\u00edvta a figyelmet arra, hogy tov\u00e1bbra is maszkot kell viselni a t\u00f6megk\u00f6zleked\u00e9si eszk\u00f6z\u00f6k\u00f6n, a v\u00e1rakoz\u00f3helyeken, az \u00fczletekben, bev\u00e1s\u00e1rl\u00f3k\u00f6zpontokban \u00e9s \u00fcgyf\u00e9lfogad\u00e1si helysz\u00edneken.\n\u00a0\u00a0\u00a0\u00a0Az alezredes jelezte: megsz\u0171nt az \u00fczletek, vend\u00e9gl\u00e1t\u00f3helyek k\u00f6telez\u0151 z\u00e1r\u00e1si id\u0151pontja is. A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt 1280 rend\u0151ri int\u00e9zked\u00e9s t\u00f6rt\u00e9nt. Ebb\u0151l 359 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, k\u00f6z\u00fcl\u00fck 37 vend\u00e9gl\u00e1t\u00f3helyet m\u0171k\u00f6dtet. A boltok, vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra, illetve az ottani tart\u00f3zkod\u00e1sra vonatkoz\u00f3 szab\u00e1lyok be nem tart\u00e1sa miatt 921 int\u00e9zked\u00e9sre volt sz\u00fcks\u00e9g, ebb\u0151l 178 szab\u00e1lytalans\u00e1g vend\u00e9gl\u00e1t\u00f3helyen t\u00f6rt\u00e9nt.\n\u00a0\u00a0\u00a0\u00a0Felh\u00edvta a figyelmet arra, hogy szabad az egy\u00e9ni \u00e9s csapatsport a k\u00f6zter\u00fcleten. Mag\u00e1n- \u00e9s csal\u00e1di rendezv\u00e9nyek legfeljebb 50 ember r\u00e9szv\u00e9tel\u00e9vel, korl\u00e1toz\u00e1s n\u00e9lk\u00fcl megtarthat\u00f3ak, lakodalmak 200 ember r\u00e9szv\u00e9tel\u00e9vel szervezhet\u0151k. November \u00f3ta a csal\u00e1di \u00e9s mag\u00e1nrendezv\u00e9nyekre, valamint gy\u0171l\u00e9sekre vonatkoz\u00f3 szab\u00e1lyok megs\u00e9rt\u00e9se miatt 1870 int\u00e9zked\u00e9st hajtottak v\u00e9gre.\n\u00a0\u00a0\u00a0\u00a0Szabadt\u00e9ri rendezv\u00e9nyek, gy\u0171l\u00e9sek 500 ember r\u00e9szv\u00e9tel\u00e9vel tarthat\u00f3ak meg, efeletti l\u00e9tsz\u00e1m eset\u00e9n csak a koronav\u00edrus ellen v\u00e9dettek vehetnek r\u00e9szt, zen\u00e9s-t\u00e1ncos rendezv\u00e9ny csak v\u00e9detts\u00e9gi igazolv\u00e1ny birtok\u00e1ban l\u00e1togathat\u00f3. A 16-18 \u00e9v k\u00f6z\u00f6tti, v\u00e9detts\u00e9gi igazolv\u00e1nnyal rendelkez\u0151 fiatal v\u00e9dett szem\u00e9ly fel\u00fcgyelete n\u00e9lk\u00fcl is l\u00e1togathatja ezeket a rendezv\u00e9nyeket, \u00e9s j\u00e1rhat \u00e9tterembe, moziba. Kiss R\u00f3bert felh\u00edvta a figyelmet arra, hogy a helysz\u00ednek jelent\u0151s r\u00e9sze csak v\u00e9detts\u00e9gi igazolv\u00e1ny birtok\u00e1ban l\u00e1togathat\u00f3.\n\u00a0\u00a0\u00a0\u00a0K\u00f6z\u00f6lte azt is: Magyarorsz\u00e1g \u00e1llamhat\u00e1r\u00e1n m\u00e9g fenntartj\u00e1k az ellen\u0151rz\u00e9st. Mint mondta, a korm\u00e1ny \u00fagy d\u00f6nt\u00f6tt, a schengeni bels\u0151 hat\u00e1rszakaszon szeptember 1-j\u00e9n elrendelt hat\u00e1rforgalom-ellen\u0151rz\u00e9st \u00e9s hat\u00e1r\u0151rizetet j\u00fanius 23-ig meghosszabb\u00edtja.\n\u00a0\u00a0\u00a0\u00a0Sz\u00f3lt arr\u00f3l, hogy a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozat\u00e1ban v\u00e1ltoztak a beutaz\u00e1si szab\u00e1lyok is. Mint mondta, a beutaz\u00e1si korl\u00e1toz\u00e1sok a tov\u00e1bbiakban sem terjednek ki a teherforgalomban t\u00f6rt\u00e9n\u0151 hat\u00e1r\u00e1tl\u00e9p\u00e9sre, hivatalos \u00e9s szolg\u00e1lati c\u00e9l\u00fa beutaz\u00e1sra, \u00e9s azokra, akik hat h\u00f3napon bel\u00fcl \u00e1testek a koronav\u00edrus-betegs\u00e9gen.\n\u00a0\u00a0\u00a0\u00a0Nem vonatkoznak a beutaz\u00e1si korl\u00e1toz\u00e1sok azokra az utaz\u00f3kra - \u00e9s a vel\u00fck utaz\u00f3, 18 \u00e9v alattiakra - sem, akik olyan orsz\u00e1g \u00e1ltal ki\u00e1ll\u00edtott v\u00e9detts\u00e9gi igazolv\u00e1nnyal rendelkeznek, amellyel Magyarorsz\u00e1g k\u00e9toldal\u00fa meg\u00e1llapod\u00e1st k\u00f6t\u00f6tt az igazol\u00e1sok k\u00f6lcs\u00f6n\u00f6s elfogad\u00e1s\u00e1r\u00f3l. A h\u00e9tv\u00e9ge \u00f3ta ebbe Rom\u00e1nia is beletartozik - jegyezte meg.\n\u00a0\u00a0\u00a0\u00a0Mint mondta, \u00faj elem, hogy a beutaz\u00e1si korl\u00e1toz\u00e1s nem terjed ki arra a szem\u00e9lyre - \u00e9s a vele utaz\u00f3 kiskor\u00fara -, aki olyan orsz\u00e1g \u00e1ltal ki\u00e1ll\u00edtott v\u00e9detts\u00e1gi igazol\u00e1ssal rendelkezik, amely igazol\u00e1st Magyarorsz\u00e1g egyoldal\u00faan elismerte.\n\u00a0\u00a0\u00a0\u00a0A v\u00e9delmi int\u00e9zked\u00e9sek fokozatos \u00e9s l\u00e9pcs\u0151zetes felold\u00e1s\u00e1val visszat\u00e9r a teljes \u00e9s megszokott, korl\u00e1toz\u00e1sokt\u00f3l mentes mindennapi \u00e9let\u00fcnk - fogalmazott az alezredes. Hozz\u00e1tette: azt k\u00e9rik, a tov\u00e1bbra is \u00e9rv\u00e9nyben l\u00e9v\u0151 kev\u00e9s korl\u00e1toz\u00e1st mindenki tartsa be saj\u00e1t \u00e9s m\u00e1sok \u00e9let\u00e9nek, eg\u00e9szs\u00e9g\u00e9nek meg\u00f3v\u00e1sa \u00e9rdek\u00e9ben.\n\u00a0\u00a0\u00a0\u00a0Bejelentette azt is, hogy megsz\u0171nnek a napi t\u00e1j\u00e9koztat\u00f3k, \u00e9s legk\u00f6zelebb p\u00e9nteken tart sajt\u00f3t\u00e1j\u00e9koztat\u00f3t az operat\u00edv t\u00f6rzs.\n\n\nMTI 2021. m\u00e1jus 25.\n\n"}]