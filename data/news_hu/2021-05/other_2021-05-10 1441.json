[{"date": "2021-05-10 14:41", "url": "https://koronavirus.gov.hu/cikkek/itm-elso-biztonsag-az-ujraindult-szakkepzesben", "h1": "ITM: els\u0151 a biztons\u00e1g az \u00fajraindult szakk\u00e9pz\u00e9sben", "body": "\nA j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1val, rendben elindult a jelenl\u00e9ti oktat\u00e1s a szakk\u00e9pz\u0151 int\u00e9zm\u00e9nyekben 2021. m\u00e1jus 10-\u00e9n - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00e9tf\u0151n.\n\n\nA k\u00f6zlem\u00e9nyben hangs\u00falyozz\u00e1k, az Innov\u00e1ci\u00f3s \u00e9s Technol\u00f3giai Miniszt\u00e9rium fenntart\u00e1s\u00e1ban m\u0171k\u00f6d\u0151 41 szakk\u00e9pz\u00e9si centrum 366 iskol\u00e1j\u00e1ba t\u00e9rtek vissza a tanul\u00f3k. A folytat\u00f3d\u00f3, megkezd\u0151d\u0151 vizsg\u00e1k miatt is minden int\u00e9zm\u00e9nyben k\u00f6telez\u0151 a folyamatos fert\u0151tlen\u00edt\u00e9s, bel\u00e9p\u00e9skor ellen\u0151rzik a testh\u0151m\u00e9rs\u00e9kletet.\n\u00a0\u00a0\u00a0\u00a0Kifejtik, a h\u00e9ten m\u00e9g zajlanak a k\u00f6z\u00e9pszint\u0171 \u00e9s emelt szint\u0171 \u00e9retts\u00e9gi vizsg\u00e1k, ezzel p\u00e1rhuzamosan indulnak a szakmai vizsg\u00e1k \u00e9s az \u00e1gazati alapvizsg\u00e1k. A szakk\u00e9pz\u0151 int\u00e9zm\u00e9nyek maguk d\u00f6nthetnek a szakmai vizsg\u00e1k gyakorlati r\u00e9sz\u00e9nek \u00e9s projektfeladatainak id\u0151pontj\u00e1r\u00f3l. Az \u00edr\u00e1sbeliket egys\u00e9gesen, a k\u00f6zpontilag el\u0151\u00edrt vizsganapok szerint m\u00e1jus 10-\u00e9t\u0151l szervezhetik meg a j\u00e1rv\u00e1ny\u00fcgyi el\u0151\u00edr\u00e1sok szigor\u00fa betart\u00e1s\u00e1val.\n\u00a0\u00a0\u00a0\u00a0Felid\u00e9zik, hogy egy kapcsol\u00f3d\u00f3 miniszteri hat\u00e1rozat a vizsgahelysz\u00ednk\u00e9nt m\u0171k\u00f6d\u0151 iskol\u00e1k sz\u00e1m\u00e1ra megengedi a digit\u00e1lis oktat\u00e1s fenntart\u00e1s\u00e1t, vagy a tan\u00f3r\u00e1k \u00e1tszervez\u00e9s\u00e9t d\u00e9lut\u00e1nra. A vizsg\u00e1k zavartalan \u00e9s biztons\u00e1gos lebonyol\u00edt\u00e1s\u00e1t szolg\u00e1l\u00f3 lehet\u0151s\u00e9ggel k\u00f6zel 100 szakk\u00e9pz\u0151 int\u00e9zm\u00e9ny \u00e9lt.\n\u00a0\u00a0\u00a0\u00a0A k\u00f6zlem\u00e9nyben P\u00f6l\u00f6skei G\u00e1born\u00e9, az Innov\u00e1ci\u00f3s \u00e9s Technol\u00f3giai Miniszt\u00e9rium szakk\u00e9pz\u00e9s\u00e9rt felel\u0151s helyettes \u00e1llamtitk\u00e1ra kiemelte: a szakk\u00e9pz\u00e9s meger\u0151s\u00edt\u00e9s\u00e9nek r\u00e9szek\u00e9nt a kor\u00e1bbi szakgimn\u00e1ziumok d\u00f6nt\u0151 r\u00e9sze m\u00e1r technikumk\u00e9nt m\u0171k\u00f6dik, egyszerre ad szakm\u00e1t \u00e9s \u00e9retts\u00e9git. A fiatalok egy keresett, j\u00f3l fizet\u0151 foglalkoz\u00e1s gyakorl\u00e1s\u00e1hoz sz\u00fcks\u00e9ges minden tud\u00e1s birtok\u00e1ban munk\u00e1ba \u00e1llhatnak ak\u00e1r ann\u00e1l a c\u00e9gn\u00e9l, ahol tanul\u00f3\u00e9veik alatt du\u00e1lis k\u00e9pz\u00e9sben dolgoztak. De d\u00f6nthetnek \u00fagy is, hogy a fels\u0151oktat\u00e1sban folytatj\u00e1k, \u00e9s az elsaj\u00e1t\u00edtott alapokra \u00e9p\u00edtve m\u00e9rn\u00f6ki, informatikusi vagy m\u00e1s szakir\u00e1ny\u00fa diplom\u00e1t szereznek.\n\nMTI 2021. m\u00e1jus 10.,\n\n"}]