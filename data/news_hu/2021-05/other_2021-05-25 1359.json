[{"date": "2021-05-25 13:59", "url": "https://koronavirus.gov.hu/cikkek/orszagos-tisztifoorvos-magyarorszag-nagyon-sikeres-vedooltasok-beadasa-teren", "h1": "Orsz\u00e1gos tisztif\u0151orvos: Magyarorsz\u00e1g nagyon sikeres a v\u00e9d\u0151olt\u00e1sok bead\u00e1sa ter\u00e9n", "body": "\nMagyarorsz\u00e1g nagyon sikeres a v\u00e9d\u0151olt\u00e1sok bead\u00e1sa ter\u00e9n - mondta az orsz\u00e1gos tisztif\u0151orvos kedden a k\u00f6zm\u00e9di\u00e1nak a Tolna megyei Faddon, ahol a Magyar Honv\u00e9ds\u00e9g olt\u00f3busz\u00e1n adtak be m\u00e1sodik k\u00f6r\u00f6s Pfizer-olt\u00e1sokat.\n\n\nM\u00fcller\u00a0Cec\u00edlia hozz\u00e1tette, a beoltottak sz\u00e1ma m\u00e1r b\u0151ven meghaladja az 5 milli\u00f3t, \u00e9s hangs\u00falyozta a m\u00e1sodik olt\u00e1s fontoss\u00e1g\u00e1t, hiszen csak az ny\u00fajt teljes, hosszan tart\u00f3 v\u00e9detts\u00e9get.\u00a0Regisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6sz\u00f6netet mondott azoknak, akik megb\u00edztak a szakemberekben, \u00e9s biztons\u00e1gosnak, hat\u00e1sosnak tartj\u00e1k az olt\u00f3anyagokat.\n\u00a0\u00a0\u00a0\u00a0Kifejtette: egy \u00faj betegs\u00e9g eset\u00e9n term\u00e9szetes az emberekben az idegenked\u00e9s, r\u00e1ad\u00e1sul a k\u00fcls\u0151 szeml\u00e9l\u0151nek \u00fagy t\u0171nhetett, hogy a v\u00e9d\u0151olt\u00e1sok robban\u00e1sszer\u0171en ker\u00fcltek piacra. Ez nem \u00edgy volt - mutatott r\u00e1 -, hiszen a vakcin\u00e1k hossz\u00fa ideje fejleszt\u00e9s alatt vannak. Kor\u00e1bban a s\u00e1rgal\u00e1z elleni v\u00e9d\u0151olt\u00e1s is a vektorvakcin\u00e1k technol\u00f3gi\u00e1j\u00e1val k\u00e9sz\u00fclt, \u00e9s az mRNS vakcin\u00e1nak is t\u00edz\u00e9ves t\u00f6rt\u00e9nete van - mondta.\n\u00a0\u00a0\u00a0\u00a0\"B\u00fcszke vagyok az eg\u00e9szs\u00e9g\u00fcgyi dolgoz\u00f3inkra, \u00f3ri\u00e1sit teljes\u00edtettek, Magyarorsz\u00e1gon nem volt ell\u00e1tatlan beteg, nem fek\u00fcdt senki a k\u00f3rh\u00e1zak folyos\u00f3in. Magyar k\u00e9sz\u00edt\u00e9s\u0171 gy\u00f3gyszereket fejlesztett\u00fcnk ki f\u00e9lelmetes gyorsas\u00e1ggal a j\u00e1rv\u00e1ny ideje alatt, \u00fagy, hogy a Faviripavirt, Remdesivirt Magyarorsz\u00e1gon gy\u00e1rtott\u00e1k\" - fogalmazott.\n\u00a0\u00a0\u00a0\u00a0\"Tapasztalataink \u00e9s tud\u00e1sunk alapj\u00e1n indokolt az, hogy a magyar olt\u00f3anyaggy\u00e1r is elinduljon, r\u00e9szben \u00f6nell\u00e1t\u00f3v\u00e1 kell v\u00e1lni a magyar emberek biztons\u00e1ga \u00e9rdek\u00e9ben\" - mondta.\n\u00a0\u00a0\u00a0\u00a0M\u00fcller\u00a0Cec\u00edlia kiemelte, hogy a j\u00e1rv\u00e1ny\u00fcgyi k\u00e9sz\u00fclts\u00e9get folyamatosan fenn kell tartani, mert nincsen v\u00e9ge a pand\u00e9mi\u00e1nak. De ha a v\u00edrus nem tal\u00e1l fog\u00e9kony szervezetet k\u00f6z\u00f6tt\u00fcnk, m\u00e1shov\u00e1 v\u00e1ndorol, ez\u00e9rt a v\u00e9d\u0151olt\u00e1soknak nagy jelent\u0151s\u00e9g\u00fck van.\nAzt mondta, nem lehetetlen megszabadulni a k\u00f3rokoz\u00f3t\u00f3l, p\u00e9ldak\u00e9nt eml\u00edtve, hogy a WHO egyszer m\u00e1r himl\u0151mentesnek nyilv\u00e1n\u00edtotta a vil\u00e1got.\n\u00a0\u00a0\u00a0\u00a0Elmondta: mindaddig fenntartj\u00e1k az olt\u00f3buszok m\u0171k\u00f6d\u00e9s\u00e9t, am\u00edg ig\u00e9ny van azokra.\n\u00a0\u00a0\u00a0\u00a0\u00d6t olt\u00f3busz j\u00e1rja az orsz\u00e1got, amelyeken naponta \u00e1tlagosan 180 embert tudnak beoltani. A buszok a v\u00e1rosokt\u00f3l t\u00e1vol l\u00e9v\u0151 helyekre, illetve kistelep\u00fcl\u00e9sekre viszik el az olt\u00e1st - f\u0171zte hozz\u00e1.\n\n\nMTI 2021. m\u00e1jus 25.\n\n"}]