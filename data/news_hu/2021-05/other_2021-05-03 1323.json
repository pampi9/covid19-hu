[{"date": "2021-05-03 13:23", "url": "https://koronavirus.gov.hu/cikkek/idopontfoglalas-nelkul-intezhetok-vedettsegi-igazolvannyal-kapcsolatos-ugyek", "h1": "Id\u0151pontfoglal\u00e1s n\u00e9lk\u00fcl int\u00e9zhet\u0151k a v\u00e9detts\u00e9gi igazolv\u00e1nnyal kapcsolatos \u00fcgyek a korm\u00e1nyablakokban", "body": "\nT\u00f6bb mint 4,2 milli\u00f3 v\u00e9detts\u00e9gi igazolv\u00e1nyt gy\u00e1rtottak le a mai napig, a beoltottak \u00e9s koronav\u00edrus-fert\u0151z\u00e9sen igazoltan \u00e1tesettek sz\u00e1m\u00e1ra automatikusan k\u00e9zbes\u00edtik az okm\u00e1nyokat. Amennyiben az igazolv\u00e1ny nem \u00e9rkezik meg, vagy az azon szerepl\u0151 adatok pontos\u00edt\u00e1sa sz\u00fcks\u00e9ges, elektronikusan a magyarorszag.hu oldalon, szem\u00e9lyesen pedig a korm\u00e1nyablakokban lehet bejelent\u00e9st tenni, ut\u00f3bbiak m\u00e1jus 3-a \u00f3ta m\u00e1r el\u0151zetes id\u0151pontfoglal\u00e1s n\u00e9lk\u00fcl is felkereshet\u0151k a v\u00e9detts\u00e9gi igazolv\u00e1nnyal kapcsolatosan \u00fcgyint\u00e9z\u00e9s c\u00e9lj\u00e1b\u00f3l.\n\n\nA v\u00e9detts\u00e9gi igazolv\u00e1nyok ki\u00e1ll\u00edt\u00e1sa \u00e9s post\u00e1z\u00e1sa az olt\u00e1si programhoz hasonl\u00f3an p\u00e9ld\u00e1tlanul \u00f6sszetett logisztikai feladat, eddig 3,6 milli\u00f3 okm\u00e1nyt \u00e1ll\u00edtottak ki a beoltottak, t\u00f6bb mint 660 ezret pedig a fert\u0151z\u00e9sen \u00e1tesettek sz\u00e1m\u00e1ra, ezeket a lakc\u00edmk\u00e1rty\u00e1n szerepl\u0151 tart\u00f3zkod\u00e1si helyre, ennek hi\u00e1ny\u00e1ban az \u00e1lland\u00f3 lakc\u00edmre k\u00e9zbes\u00edtik. Amennyiben a v\u00e9detts\u00e9gi igazolv\u00e1ny nem \u00e9rkezik meg az arra jogosult r\u00e9sz\u00e9re, elektronikus \u00faton a www.magyarorszag.hu Eg\u00e9szs\u00e9g\u00fcgy men\u00fcponjt\u00e1t kiv\u00e1lasztva tehetnek bejelent\u00e9st az \u00fcgyf\u00e9lkapuval rendelkez\u0151 \u00e1llampolg\u00e1rok. Az okm\u00e1ny p\u00f3tl\u00e1s\u00e1t vagy cser\u00e9j\u00e9t szint\u00e9n ezen az oldalon, illetve szem\u00e9lyesen is lehet kezdem\u00e9nyezni.\nA korm\u00e1nyhivatal minden esetben kivizsg\u00e1lja, mi\u00e9rt nem \u00e9rkezett meg a v\u00e9detts\u00e9gi igazolv\u00e1ny, ak\u00e1r az elektronikus bejelent\u00e9st, ak\u00e1r a szem\u00e9lyes \u00fcgyint\u00e9z\u00e9st v\u00e1lasztotta az \u00fcgyf\u00e9l. A hivatal leellen\u0151rzi, hogy elk\u00e9sz\u00fclt-e az olt\u00e1si igazolv\u00e1ny, azt hov\u00e1 k\u00e9zbes\u00edtett\u00e9k, illet\u0151leg p\u00f3tl\u00e1s eset\u00e9n int\u00e9zkedik a k\u00e1rtya legy\u00e1rt\u00e1s\u00e1r\u00f3l, de fontos tudni, hogy k\u00e1rtyaki\u00e1ll\u00edt\u00e1s nem t\u00f6rt\u00e9nik a korm\u00e1nyablakokban, a k\u00e9zbes\u00edt\u00e9s minden esetben postai \u00faton t\u00f6rt\u00e9nik.\nA beoltottak maguk is leellen\u0151rizhetik, hogy a v\u00e9d\u0151olt\u00e1s bead\u00e1s\u00e1nak t\u00e9ny\u00e9t az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r\u00e9ben (EESZT)\u00a0r\u00f6gz\u00edtett\u00e9k-e, ami az\u00e9rt fontos, mert az igazolv\u00e1ny gy\u00e1rt\u00e1sa csakis azon adatok alapj\u00e1n t\u00f6rt\u00e9nhet, amiket az olt\u00f3ponton r\u00f6gz\u00edtettek. Ez az EESZT lakoss\u00e1gi port\u00e1lj\u00e1n kereszt\u00fcl, a https://www.eeszt.gov.hu/ oldalon lehets\u00e9ges.\nAmennyiben az olt\u00e1s bead\u00e1s\u00e1nak t\u00e9nye m\u00e9g napok k\u00e9s\u0151bb sem jelenik meg a rendszerben, \u00fagy az oltott szem\u00e9ly k\u00e9rheti az olt\u00f3pontt\u00f3l, h\u00e1ziorvost\u00f3l, hogy r\u00f6gz\u00edtse az adatokat.\nV\u00e9detts\u00e9gi igazolv\u00e1nyra mindenki jogosult, aki megkapta legal\u00e1bb az els\u0151 v\u00e9d\u0151olt\u00e1s\u00e1t, vagy igazoltan \u00e1tesett a koronav\u00edrus-fert\u0151z\u00e9sen, \u00e9s az ingyenes okm\u00e1nyt automatikusan post\u00e1zz\u00e1k. Az oltottak eset\u00e9ben a k\u00e1rty\u00e1nak nincs lej\u00e1rati hat\u00e1rideje, m\u00edg a fert\u0151z\u00e9sb\u0151l val\u00f3 felgy\u00f3gyul\u00e1ssal megszerzett v\u00e9detts\u00e9gi igazolv\u00e1ny \u00e9rv\u00e9nyess\u00e9ge a gy\u00f3gyul\u00e1st k\u00f6vet\u0151 6 h\u00f3nap. Az igazolv\u00e1ny ki\u00e1ll\u00edt\u00e1s\u00e1ra azok eset\u00e9ben is lehet\u0151s\u00e9g van, akik tudtukon k\u00edv\u00fcl esetek \u00e1t a fert\u0151z\u00e9sen. \u0150k az okm\u00e1nyt szem\u00e9lyesen vagy a www.magyarorszag.hu oldalon kereszt\u00fcl k\u00e9relmezhetik 3000 forint ellen\u00e9ben, valamint egy olyan, akkredit\u00e1lt labor \u00e1ltal ki\u00e1ll\u00edtott lelet bemutat\u00e1s\u00e1val, amely igazolja, hogy az \u00e9rintett szervezet\u00e9ben jelen van a koronav\u00edrus elleni v\u00e9d\u0151anyag. A k\u00e1rtya \u00e9rv\u00e9nyess\u00e9gi ideje ez esetben az ellenanyag jelenl\u00e9t\u00e9t kimutat\u00f3 vizsg\u00e1lat d\u00e1tum\u00e1t k\u00f6vet\u0151 n\u00e9gy h\u00f3nap.\n\u00a0\n\n"}]