[{"date": "2021-05-07 18:35", "url": "https://koronavirus.gov.hu/cikkek/szijjarto-magyar-ellenzek-allaspontja-vegleg-megbukott-kinai-vakcinarol", "h1": "Szijj\u00e1rt\u00f3: a magyar ellenz\u00e9k \u00e1ll\u00e1spontja v\u00e9gleg megbukott a k\u00ednai vakcin\u00e1r\u00f3l", "body": "\nA magyar ellenz\u00e9k \u00e1ll\u00e1spontja v\u00e9gleg megbukott a k\u00ednai vakcin\u00e1r\u00f3l, a vil\u00e1g legjobb szakemberei mondt\u00e1k ki, hogy a Sinopharm-olt\u00f3anyag hat\u00e1sos \u00e9s biztons\u00e1gos - nyilatkozta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a k\u00f6zm\u00e9di\u00e1nak.\n\n\u00a0\n\nSzijj\u00e1rt\u00f3 P\u00e9ter ezt arra reag\u00e1lva k\u00f6z\u00f6lte, hogy az Eg\u00e9szs\u00e9g\u00fcgyi Vil\u00e1gszervezet (WHO) j\u00f3v\u00e1hagyta p\u00e9nteken a k\u00ednai Sinopharm \u00e1llami gy\u00f3gyszergy\u00e1r \u00e1ltal a koronav\u00edrus ellen kifejlesztett vakcina v\u00e9szhelyzeti alkalmaz\u00e1s\u00e1t.\nA miniszter hangs\u00falyozta, hogy a WHO a vil\u00e1g legfels\u0151bb szint\u0171 d\u00f6nt\u00e9shozatali f\u00f3ruma eg\u00e9szs\u00e9g\u00fcgyi k\u00e9rd\u00e9sekben, ott dolgoznak a vil\u00e1g legjobb \u00e9s legtapasztaltabb szak\u00e9rt\u0151i: orvosok, j\u00e1rv\u00e1ny\u00fcgyi szakemberek, virol\u00f3gusok. \u0150k - folytatta - hosszasan megvizsg\u00e1ltak minden olt\u00f3anyagot, k\u00f6zt\u00fck a k\u00ednai Sinopharm\u00e9t is, amelyb\u0151l Magyarorsz\u00e1g \u00f6tmilli\u00f3 adagot v\u00e1s\u00e1rolt \u00e9s m\u00e1r eddig is magyar emberek sz\u00e1zezreit oltott\u00e1k be vele.\nSzijj\u00e1rt\u00f3 P\u00e9ter szavai szerint a WHO szakemberi rendk\u00edv\u00fcl szigor\u00fa vizsg\u00e1latok ut\u00e1n \u00fagy d\u00f6nt\u00f6ttek, hogy glob\u00e1lis felhaszn\u00e1l\u00e1si enged\u00e9lyt adnak a Sinopharm-vakcin\u00e1nak, ugyanis meggy\u0151z\u0151dtek r\u00f3la, hogy hat\u00e1sos \u00e9s biztons\u00e1gos.\nEzzel azt \"pontosan arra a list\u00e1ra\" helyezt\u00e9k, amelyen a t\u00f6bbi Magyarorsz\u00e1gon haszn\u00e1lt \u00fagynevezett nyugati vakcina, a Pfizer/BioNTech, az AstraZeneca \u00e9s a Moderna olt\u00f3anyaga szerepel - hangoztatta Szijj\u00e1rt\u00f3 P\u00e9ter.\nMegjegyezte: most biztosan nagyon sokan sz\u00e9gyellik magukat a baloldali ellenz\u00e9k soraiban, hiszen politikusaik az elm\u00falt h\u00f3napokban mindent megtettek annak \u00e9rdek\u00e9ben, hogy lebesz\u00e9lj\u00e9k a magyar embereket a Sinopharm-olt\u00e1s felv\u00e9tel\u00e9r\u0151l.\n\"Most azonban m\u00e1r nemcsak a magyar szakemberek, hanem a vil\u00e1g legjobb nemzetk\u00f6zi szakemberei is vil\u00e1goss\u00e1 tett\u00e9k, hogy ez egy biztons\u00e1gos \u00e9s hat\u00e1sos olt\u00f3anyag\" - jelentette ki.\nSzijj\u00e1rt\u00f3 P\u00e9ter felvetette: vajon mi lett volna akkor, ha a baloldali ellenz\u00e9k nem besz\u00e9l le embereket a k\u00ednai vakcina felv\u00e9tel\u00e9r\u0151l? \"Vajon h\u00e1ny emberrel t\u00f6bbet lehetett volna biztons\u00e1gba helyezni \u00e9s h\u00e1ny emberrel t\u00f6bben tudt\u00e1k volna t\u00fal\u00e9lni a vil\u00e1gj\u00e1rv\u00e1nyt?\" - tette fel a k\u00e9rd\u00e9st.\n\"Rendk\u00edv\u00fcl felel\u0151tlen \u00e9s az emberek \u00e9let\u00e9t vesz\u00e9lyeztet\u0151 politik\u00e1t folytatott \u00e9s folytat az ellenz\u00e9k, most azonban ez az \u00e1ll\u00e1spontjuk v\u00e9gleg megbukott\" - mondta Szijj\u00e1rt\u00f3 P\u00e9ter.\n\n\nMTI\n\n"}]