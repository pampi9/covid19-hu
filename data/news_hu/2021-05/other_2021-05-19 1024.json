[{"date": "2021-05-19 10:24", "url": "https://koronavirus.gov.hu/cikkek/szlavik-rendkivuli-mertekben-javul-jarvanyugyi-helyzet", "h1": "Szl\u00e1vik: rendk\u00edv\u00fcli m\u00e9rt\u00e9kben javul a j\u00e1rv\u00e1ny\u00fcgyi helyzet", "body": "\nA j\u00e1rv\u00e1ny\u00fcgyi helyzet rendk\u00edv\u00fcli m\u00e9rt\u00e9kben javul, nagyban cs\u00f6kken az akt\u00edv fert\u0151z\u00f6ttek sz\u00e1ma, \u00e9s a k\u00f3rh\u00e1zak intenz\u00edv oszt\u00e1lyain is kevesen vannak - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa szerd\u00e1n az M1 aktu\u00e1lis csatorn\u00e1n.\n\n\nSzl\u00e1vik J\u00e1nos\u00a0hangs\u00falyozta: \u00fagy t\u0171nik, hogy hamarosan v\u00e9ge lesz a harmadik hull\u00e1mnak.\n\u00a0\u00a0\u00a0\u00a0Arra a k\u00e9rd\u00e9sre, hogy mennyire kell f\u00e9lni a v\u00edrus mut\u00e1nsait\u00f3l, a f\u0151orvos azt mondta: Nagy Britanni\u00e1b\u00f3l kell kiindulni, ahol 50-60 sz\u00e1zal\u00e9kos \u00e1toltotts\u00e1gn\u00e1l megjelent az indiai mut\u00e1ns, \u00e9s b\u00e1r kisebb g\u00f3cokban fel\u00fct\u00f6tte a fej\u00e9t, nem terjedt tov\u00e1bb betegs\u00e9g.\n\u00a0\u00a0\u00a0\u00a0A f\u0151orvos azt mondta, hogy a gyermekv\u00e1llal\u00e1sra k\u00e9sz\u00fcl\u0151k min\u00e9l hamarabb oltass\u00e1k be magukat, ak\u00e1r mindk\u00e9t olt\u00e1ssal, \u00e9s ut\u00e1na k\u00e9t-h\u00e1rom h\u00f3nappal nyugodtan j\u00f6het a v\u00e1rand\u00f3ss\u00e1g. Ha valaki az els\u0151 olt\u00e1sa ut\u00e1n esik teherbe, akkor a m\u00e1sodikkal v\u00e1rja meg terhess\u00e9ge harmadik-negyedik h\u00f3napj\u00e1t. Szab\u00e1ly, hogy h\u00e1rom h\u00f3napos terhess\u00e9gt\u0151l fel lehet venni mindk\u00e9t olt\u00e1st - f\u0171zte hozz\u00e1.\n\u00a0\u00a0\u00a0\u00a0Kit\u00e9rt arra is, hogy nemr\u00e9giben megjelent egy tanulm\u00e1ny, amely szerint az olt\u00e1sok kever\u00e9s\u00e9b\u0151l el\u0151ny sz\u00e1rmazhat. Az els\u0151 h\u00edrek arr\u00f3l sz\u00f3ltak, hogy k\u00e9t olt\u00e1st kever\u00e9se eset\u00e9n a reakci\u00f3k er\u0151sebbek, de a leg\u00fajabb h\u00edrek szerint egy AstraZeneca-olt\u00e1st k\u00f6vet\u0151 Pfizer-olt\u00e1ssal nagyobb v\u00e9detts\u00e9get lehet el\u00e9rni, mint k\u00e9t AstraZenec\u00e1val. Ez m\u00e9g ellen\u0151rz\u00e9s alatt \u00e1ll, de v\u00e1rhat\u00f3, hogy ezeket az olt\u00e1sokat majd keverik - mondta\u00a0Szl\u00e1vik J\u00e1nos.\n\n\nMTI 2021. m\u00e1jus 19.\n\n"}]