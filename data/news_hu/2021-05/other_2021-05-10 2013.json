[{"date": "2021-05-10 20:13", "url": "https://koronavirus.gov.hu/cikkek/menczer-baloldal-az-oltasellenesseget-valasztotta-es-ezzel-koronavirus-oldalara-allt", "h1": "Menczer: a baloldal az olt\u00e1selleness\u00e9get v\u00e1lasztotta \u00e9s ezzel a koronav\u00edrus oldal\u00e1ra \u00e1llt", "body": "\nA magyar baloldal az olt\u00e1selleness\u00e9get v\u00e1lasztotta \u00e9s ezzel a koronav\u00edrus oldal\u00e1ra \u00e1llt - nyilatkozta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra h\u00e9tf\u0151n a k\u00f6zm\u00e9di\u00e1nak.\n\n\u00a0\n\u00a0\u00a0\u00a0\u00a0Menczer Tam\u00e1s hangs\u00falyozta: a magyar korm\u00e1ny eg\u00e9szs\u00e9g\u00fcgyi k\u00e9rd\u00e9sk\u00e9nt tekint a j\u00e1rv\u00e1nykezel\u00e9sre \u00e9s a vakcinabeszerz\u00e9sre, amelynek c\u00e9lja, hogy a magyar emberek \u00e9let\u00e9t \u00e9s eg\u00e9szs\u00e9g\u00e9t meg\u00f3vj\u00e1k. Ezzel szemben - mondta - az olt\u00e1sok k\u00e9rd\u00e9s\u00e9t a baloldal emelte be a politikai t\u00e9rbe, a baloldal tette \u00e9s teszi most is kock\u00e1ra a magyar emberek \u00e9let\u00e9t \u00e9s eg\u00e9szs\u00e9g\u00e9t politikai \u00e9rdekt\u0151l vez\u00e9relve. Menczer Tam\u00e1s ezt az elm\u00falt 30 \u00e9v legemberetelenebb \u00e9s legaljasabb politikai akci\u00f3j\u00e1nak min\u0151s\u00edtette.\n\u00a0\u00a0\u00a0\u00a0Azt mondta, azut\u00e1n, hogy az Eg\u00e9szs\u00e9g\u00fcgyi Vil\u00e1gszervezet (WHO) enged\u00e9lyezte a Sinopharm-vakcin\u00e1t, a baloldal \"teljesen leleplez\u0151d\u00f6tt\", ez csak Gyurcs\u00e1ny Ferenc \u0151sz\u00f6di besz\u00e9d\u00e9hez hasonl\u00edthat\u00f3. \"Bizonyos \u00e9rtelemben m\u00e9g s\u00falyosabb is, hiszen itt ember\u00e9letekr\u0151l van sz\u00f3\" - tette hozz\u00e1. \"Ehhez k\u00e9pest nem l\u00e1tjuk azt, hogy b\u00e1rki azt mondan\u00e1 k\u00f6z\u00fcl\u00fck, hogy t\u00e9vedtek, nem l\u00e1tjuk, hogy elhaln\u00e1nak a t\u00e1mad\u00e1sok, hanem \u00fajabb \u00e9s \u00fajabb olt\u00e1sellenes t\u00e1mad\u00e1sokkal szembes\u00fcl\u00fcnk\" - hangoztatta az \u00e1llamtitk\u00e1r. \u00dagy fogalmazott: \"aki olt\u00e1sellenes, az \u00fagy n\u00e9z ki, hogy az is marad\".\n\u00a0\u00a0\u00a0Menczer Tam\u00e1s a t\u00f6bbi k\u00f6z\u00f6tt eml\u00e9keztetett arra, hogy a DK pet\u00edci\u00f3t ind\u00edtott a k\u00ednai vakcina ellen, \"a gyurcs\u00e1nyista polg\u00e1rmesterek\" visszautas\u00edtott\u00e1k a ker\u00fcleteiknek sz\u00e1nt k\u00ednai \u00e9s orosz olt\u00f3anyagot, Jakab P\u00e9ter, a Jobbik eln\u00f6ke emberk\u00eds\u00e9rletr\u0151l besz\u00e9lt, a momentumos Cseh Katalin is a keleti vakcin\u00e1k ellen besz\u00e9lt.\n\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta: ehhez k\u00e9pest a vil\u00e1g legtekint\u00e9lyesebb eg\u00e9szs\u00e9g\u00fcgyi szervezete, a WHO mondta ki, hogy a Sinopharm-vakcina hat\u00e1sos \u00e9s biztons\u00e1gos, \u00e9s ez igaz az id\u0151sekre is. Kit\u00e9rt arra is, hogy a k\u00ednai olt\u00f3anyagot elb\u00edr\u00e1l\u00f3 hattag\u00fa bizotts\u00e1gban sv\u00e1jci, kanadai \u00e9s ausztr\u00e1l tud\u00f3sok is dolgoztak.\n\u00a0\u00a0\u00a0\u00a0Menczer Tam\u00e1s lesz\u00f6gezte, a magyar korm\u00e1ny helyesen j\u00e1rt el, amikor az orvosok ir\u00e1nymutat\u00e1sai alapj\u00e1n nemcsak nyugatr\u00f3l, hanem keletr\u0151l is v\u00e1s\u00e1rolt vakcin\u00e1t. \u00cdgy ennek k\u00f6sz\u00f6nhet\u0151en a magyar lakoss\u00e1g \u00e1tototts\u00e1gi ar\u00e1nya mintegy 44 sz\u00e1zal\u00e9k az Eur\u00f3pai Uni\u00f3 26-27 sz\u00e1zal\u00e9kos ar\u00e1ny\u00e1val szemben - k\u00f6z\u00f6lte.\nMTI\n\n"}]