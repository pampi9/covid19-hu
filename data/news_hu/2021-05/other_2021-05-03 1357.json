[{"date": "2021-05-03 13:57", "url": "https://koronavirus.gov.hu/cikkek/orszagos-tisztifoorvos-ujabb-csoportoknak-nyilik-meg-vedooltas-lehetosege", "h1": "Orsz\u00e1gos tisztif\u0151orvos: \u00fajabb csoportoknak ny\u00edlik meg a v\u00e9d\u0151olt\u00e1s lehet\u0151s\u00e9ge", "body": "\nKeddt\u0151l a Magyarorsz\u00e1gon \u00e9l\u0151, taj-sz\u00e1mmal nem rendelkez\u0151 k\u00fclf\u00f6ldiek is regisztr\u00e1lhatnak a v\u00e9d\u0151olt\u00e1sra - jelentette be az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia kifejtette, a k\u00fclf\u00f6ldiek is k\u00f6z\u00f6tt\u00fcnk \u00e9lnek, j\u00e1rv\u00e1ny\u00fcgyi szempontb\u00f3l a magyar \u00e1llampolg\u00e1rokkal azonos elb\u00edr\u00e1l\u00e1s al\u00e1 esnek, r\u00e1ad\u00e1sul most m\u00e1r kell\u0151 mennyis\u00e9g\u0171 vakcina \u00e1ll rendelkez\u00e9sre az \u0151 olt\u00e1sukra is.\n\u00a0\u00a0\u00a0\u00a0Hozz\u00e1tette: m\u00e1jus 10. ut\u00e1n kezd\u0151dik a regisztr\u00e1lt 16-18 \u00e9vesek olt\u00e1sa Pfizer-vakcin\u00e1val.\n\u00a0\u00a0\u00a0\u00a0Azt mondta: a Pfizer-BioNTech amerikai-n\u00e9met gy\u00e1rt\u00f3 kor\u00e1bban az amerikai, nemr\u00e9g pedig az Eur\u00f3pai Gy\u00f3gyszer\u00fcgyn\u00f6ks\u00e9gn\u00e9l (EMA) kezdem\u00e9nyezte olt\u00f3anyag\u00e1nak enged\u00e9lyeztet\u00e9s\u00e9t a 12-15 \u00e9ves koroszt\u00e1lynak is. Az enged\u00e9ly megad\u00e1sa ut\u00e1n tov\u00e1bbi koroszt\u00e1lyra terjesztik ki az olt\u00e1st Magyarorsz\u00e1gon is.\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt arr\u00f3l is, hogy azok a pedag\u00f3gusok, akik fel\u00fcgyel\u0151tan\u00e1rk\u00e9nt dolgoznak a h\u00e9tf\u0151n elkezd\u0151d\u00f6tt \u00e9retts\u00e9gi vizsg\u00e1kon, \"szombati napra\" eml\u00e9keztet\u0151 sms-t kapnak a m\u00e1sodik olt\u00e1sra; f\u00fcggetlen\u00fcl att\u00f3l, hogy kor\u00e1bban h\u00e9tk\u00f6znapra sz\u00f3lt a beh\u00edv\u00f3juk. Ehhez a kedden \u00e9rkez\u0151 334 450 adag Pfizer-vakcin\u00e1t fogj\u00e1k felhaszn\u00e1lni - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia elmondta azt is, hogy a Janssen-vakcin\u00e1j\u00e1t az olt\u00f3buszokon haszn\u00e1lj\u00e1k, \u00edgy a kistelep\u00fcl\u00e9sekre nem kell m\u00e9g egyszer visszat\u00e9rni\u00fck a buszoknak, mivel ebb\u0151l a vakcin\u00e1b\u00f3l egy olt\u00e1st adnak.\n\u00a0\u00a0\u00a0\u00a0A v\u00e9detts\u00e9gi igazolv\u00e1nnyal kapcsolatban megism\u00e9telte, hogy az \u00dcgyf\u00e9lkapu rendszer\u00e9n kereszt\u00fcl lehet k\u00e9rdezni, ut\u00e1nan\u00e9zni, \u00e9rdekl\u0151dni, vagy - id\u0151pontfoglal\u00e1s n\u00e9lk\u00fcl - a korm\u00e1nyablakokban is seg\u00edtenek az \u00fcgyfeleknek.\n\u00a0\u00a0\u00a0\u00a0Hangs\u00falyozta ugyanakkor, hogy az \u00dcgyf\u00e9lkapun kereszt\u00fcl senki nem kap k\u00e1rty\u00e1t, de az \u00fcgyint\u00e9z\u0151 ut\u00e1na tud annak n\u00e9zni, \"hol akadt el a k\u00e1rtya\", illetve, hogy r\u00f6gz\u00edtett\u00e9k-e az olt\u00e1s t\u00e9ny\u00e9t.\nM\u00fcller Cec\u00edlia elmondta azt is: ha valaki h\u00e1rom h\u00f3napn\u00e1l kor\u00e1bban szeretn\u00e9 megkapni az AstraZeneca-v\u00e9d\u0151olt\u00e1s m\u00e1sodik adagj\u00e1t, akkor ezt ann\u00e1l az olt\u00f3pontn\u00e1l (vagy h\u00e1ziorvosn\u00e1l) kell jeleznie, ahol el\u0151sz\u00f6r beoltott\u00e1k. Ott r\u00f6gz\u00edtik a k\u00e9r\u00e9s\u00e9t, \u00e9s az olt\u00f3pont szervezi meg a k\u00f6vetkez\u0151 olt\u00e1st. Ahhoz, hogy egyetlen adag vakcina se menjen k\u00e1rba, \u00f6ssze kell v\u00e1rni t\u00edz embert, \u00edgy nem biztos, hogy \u00e9ppen arra a napra esik majd a m\u00e1sodik d\u00f3zis bead\u00e1sa, mint az els\u0151 - mondta.\n\u00a0\u00a0\u00a0\u00a0A szakember szerint folyamatosan \u00e9s tendenciaszer\u0171en javulnak a magyar j\u00e1rv\u00e1ny\u00fcgyi adatok, ami a v\u00e9delmi int\u00e9zked\u00e9seknek \u00e9s a v\u00e9d\u0151olt\u00e1soknak k\u00f6sz\u00f6nhet\u0151. Eddig 4 073 149 ember kapott m\u00e1r legal\u00e1bb egy v\u00e9d\u0151olt\u00e1st \u00e9s 2 077 160-an pedig m\u00e1r a m\u00e1sodik adagot is megkapta. Ez azt jelenti - mondta -, hogy a magyar lakoss\u00e1g 42 sz\u00e1zal\u00e9k\u00e1t m\u00e1r beoltott\u00e1k.\n\u00a0\u00a0\u00a0\u00a0Az elm\u00falt napon 1219 \u00faj fert\u0151z\u00f6ttet regisztr\u00e1ltak, k\u00f3rh\u00e1zban 4872-en vannak, k\u00f6z\u00fcl\u00fck 572-en szorulnak l\u00e9legeztet\u0151g\u00e9pre - ismertette.\n\u00a0\u00a0\u00a0\u00a0A szennyv\u00edzadatokkal kapcsolatban elmondta, hogy a v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge a kor\u00e1bbi cs\u00f6kken\u00e9shez k\u00e9pest a m\u00falt h\u00e9ten stagn\u00e1lt; Budapesten, Debrecenben \u00e9s Szolnokon az adatokban enyhe emelked\u00e9s, Egerben, Kaposv\u00e1ron, P\u00e9csen, Sz\u00e9kesfeh\u00e9rv\u00e1ron \u00e9s Tatab\u00e1ny\u00e1n enyhe cs\u00f6kken\u00e9s l\u00e1tszik.\n\u00a0\u00a0\u00a0\u00a0Kiemelte, az olt\u00e1s \u00e9s a v\u00e9detts\u00e9gi szab\u00e1lyok betart\u00e1sa egyar\u00e1nt fontos, \u00e9s tov\u00e1bbra is arra biztatott mindenkit, hogy saj\u00e1t eg\u00e9szs\u00e9ge \u00e9s a k\u00f6z\u00f6ss\u00e9g v\u00e9delm\u00e9\u00e9rt k\u00e9rje a sz\u00e1m\u00e1ra felaj\u00e1nlott olt\u00e1st, ne v\u00e1logasson az olt\u00f3anyagok k\u00f6z\u00f6tt.\n\u00a0\u00a0\u00a0\u00a0Kit\u00e9rt arra: sok szolg\u00e1ltat\u00e1s, sz\u00f3rakoz\u00e1si lehet\u0151s\u00e9g csak v\u00e9detts\u00e9gi igazolv\u00e1nnyal vehet\u0151 ig\u00e9nybe, ennek felt\u00e9tele pedig az olt\u00e1s. Egyben felh\u00edvta a figyelmet arra, hogy a teljes v\u00e9detts\u00e9ghez mindk\u00e9t d\u00f3zis bead\u00e1sa sz\u00fcks\u00e9ges.\nM\u00fcller Cec\u00edlia jelezte, hogy ism\u00e9t lehet a b\u00f6lcs\u0151d\u00e9be, \u00f3vod\u00e1ba j\u00e1r\u00f3 kisgyerekkel bek\u00fcldeni j\u00e1t\u00e9kot, pl\u00fcss\u00e1llatot, de ezeket tiszt\u00e1n kell tartani.\n\nMTI 2021. m\u00e1jus 3.\n\n"}]