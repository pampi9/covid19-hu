[{"date": "2021-05-28 13:12", "url": "https://koronavirus.gov.hu/cikkek/operativ-torzs-tovabbra-mindenki-tartsa-be-fennmarado-korlatozasokat", "h1": "Operat\u00edv t\u00f6rzs: tov\u00e1bbra is mindenki tartsa be a fennmarad\u00f3 korl\u00e1toz\u00e1sokat!", "body": "\nTov\u00e1bbra is tartsa be mindenki a koronav\u00edrus-j\u00e1rv\u00e1ny ellen jelenleg \u00e9rv\u00e9nyben l\u00e9v\u0151 korl\u00e1toz\u00e1sokat az eddig el\u00e9rt v\u00e9dekez\u00e9si eredm\u00e9nyek megtart\u00e1s\u00e1\u00e9rt! - k\u00e9rte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert eml\u00e9keztetett: az \u00f6tmilliomodik olt\u00e1s ut\u00e1n \u00e9letbe l\u00e9pett a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozata, amellyel \"visszat\u00e9rt a teljes \u00e9s megszokott, korl\u00e1toz\u00e1sokt\u00f3l mentes \u00e9let\u00fcnk\". Ez a lakoss\u00e1g egy\u00fcttm\u0171k\u00f6d\u00e9s\u00e9nek \u00e9s t\u00fcrelm\u00e9nek eredm\u00e9nye - hangs\u00falyozta.\n\u00a0\u00a0\u00a0\u00a0A jelenleg hat\u00e1lyban l\u00e9v\u0151 int\u00e9zked\u00e9seket ismertetve elmondta: zen\u00e9s-t\u00e1ncos rendezv\u00e9nyen csak v\u00e9dettek vehetnek r\u00e9szt, a szab\u00e1lyok betart\u00e1sa a szervez\u0151 felel\u0151ss\u00e9ge.\n\u00a0\u00a0\u00a0\u00a0A mag\u00e1n- \u00e9s csal\u00e1di rendezv\u00e9nyeken lakodalom eset\u00e9ben k\u00e9tsz\u00e1zan, m\u00e1s esem\u00e9ny eset\u00e9n \u00f6tvenen vehetnek r\u00e9szt. A zeneszolg\u00e1ltat\u00e1s, illetve az \u00e9l\u0151zene ny\u00fajt\u00e1sa ezeken a rendezv\u00e9nyeken megengedett - tudatta, hozz\u00e1f\u0171zve: ha a rendezv\u00e9nyt vend\u00e9gl\u00e1t\u00f3 helyen tartj\u00e1k, akkor a vend\u00e9gl\u00e1t\u00f3 \u00fczletekre vonatkoz\u00f3 rendelkez\u00e9seket kell betartani, vagyis a bels\u0151 terekben csak v\u00e9dettek \u00e9s a fel\u00fcgyelet\u00fck alatt \u00e1ll\u00f3 kiskor\u00faak tart\u00f3zkodhatnak.\n\u00a0\u00a0\u00a0\u00a0Hozz\u00e1tette, hogy bizonyos szab\u00e1lyok mellett megtarthat\u00f3k a gy\u0171l\u00e9sek: ha a gy\u0171l\u00e9sen \u00f6tsz\u00e1zan vagy ann\u00e1l kevesebben vesznek r\u00e9szt, akkor nem v\u00e9dettek is jelen lehetnek, \u00f6tsz\u00e1zn\u00e1l nagyobb l\u00e9tsz\u00e1m eset\u00e9n viszont csak v\u00e9dettek \u00e9s a fel\u00fcgyelet\u00fck alatt \u00e1ll\u00f3 kiskor\u00faak vehetnek r\u00e9szt. Spont\u00e1n gy\u0171l\u00e9s tov\u00e1bbra sem szervezhet\u0151, tarthat\u00f3 meg - emelte ki.\n\u00a0\u00a0\u00a0\u00a0A sport- \u00e9s kultur\u00e1lis rendezv\u00e9nyek kiv\u00e9tel\u00e9vel a szabadt\u00e9ri rendezv\u00e9nyeken \u00f6tsz\u00e1z f\u0151 alatt nem v\u00e9dettek is r\u00e9szt vehetnek, enn\u00e9l nagyobb l\u00e9tsz\u00e1m\u00fa vagy z\u00e1rt t\u00e9rben tartott rendezv\u00e9ny eset\u00e9ben viszont csak v\u00e9dettek \u00e9s a fel\u00fcgyelet\u00fck alatt \u00e1ll\u00f3 kiskor\u00faak lehetnek jelen - k\u00f6z\u00f6lte az alezredes.\n\u00a0\u00a0\u00a0\u00a0Kiss R\u00f3bert kit\u00e9rt arra is: a k\u00f6zter\u00fcleteken megsz\u0171nt a maszkvisel\u00e9si k\u00f6telezetts\u00e9g, de a t\u00f6megk\u00f6zleked\u00e9sen, v\u00e1rakoz\u00f3helyeken, \u00fczletekben, bev\u00e1s\u00e1rl\u00f3k\u00f6zpontokban \u00e9s az \u00fcgyf\u00e9lfogad\u00e1si helysz\u00edneken tov\u00e1bbra is viselni kell a maszkot.\n\n\nMTI 2021. m\u00e1jus 28.\n\n"}]