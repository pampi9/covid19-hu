[{"date": "2021-05-03 10:23", "url": "https://koronavirus.gov.hu/cikkek/varga-mihaly-napokban-35-milliard-forint-erteku-beruhazast-adtak-nagyvallalatok", "h1": "Varga Mih\u00e1ly: a napokban 3,5 milli\u00e1rd forint \u00e9rt\u00e9k\u0171 beruh\u00e1z\u00e1st adtak \u00e1t a nagyv\u00e1llalatok", "body": "\nA nagyv\u00e1llalati beruh\u00e1z\u00e1si t\u00e1mogat\u00e1si program keret\u00e9ben a napokban h\u00e1rom, \u00f6sszesen 3,5 milli\u00e1rd forint \u00e9rt\u00e9k\u0171 fejleszt\u00e9s val\u00f3sult meg, amelyb\u0151l az \u00e1llami t\u00e1mogat\u00e1s 1,2 milli\u00e1rd forintot tett ki - mondta Varga Mih\u00e1ly p\u00e9nz\u00fcgyminiszter a k\u00f6z\u00f6ss\u00e9gi oldal\u00e1ra felker\u00fclt vide\u00f3\u00fczenet\u00e9ben h\u00e9tf\u0151n.\n\n\nKiemelte: a beruh\u00e1z\u00e1sok seg\u00edts\u00e9g\u00e9vel t\u00f6bb mint 1000 munkahely megtart\u00e1sa v\u00e1lt biztoss\u00e1, \u00e9s 30 \u00faj \u00e1ll\u00e1shely is l\u00e9trej\u00f6tt.\n\u00a0\u00a0\u00a0\u00a0A sz\u00e9kesfeh\u00e9rv\u00e1ri Ikarus Electric Zrt. 321 milli\u00f3 forintos fejleszt\u00e9s\u00e9vel az elektromos buszok gy\u00e1rt\u00e1s\u00e1ban l\u00e9p el\u0151re; meg\u00fajult a v\u00e1llalat m\u0171helye \u00e9s korszer\u0171bb eszk\u00f6z\u00f6ket szereztek be - ismertette a t\u00e1rcavezet\u0151.\nA N\u00e1dudvari \u00c9lelmiszerfeldolgoz\u00f3 Kft. 633 milli\u00f3 forintos beruh\u00e1z\u00e1s\u00e1val t\u00f6bb biztons\u00e1gos magyar \u00e9lelmiszer - tejterm\u00e9k, h\u00fask\u00e9sz\u00edtm\u00e9ny \u00e9s mirelit \u00e1ru - ker\u00fcl a hazai piacra, tov\u00e1bb\u00e1 kezd\u0151dik a k\u00fclpiacok megh\u00f3d\u00edt\u00e1sa is - mutatott r\u00e1.\n\u00a0\u00a0\u00a0\u00a0A s\u00e1toralja\u00fajhelyi Diet Tobacco 2,5 milli\u00e1rd forintos \u00faj \u00fczem\u00e9nek meg\u00e9p\u00edt\u00e9se jelent\u0151sen emeli a hazai doh\u00e1nyfeldolgoz\u00e1s hozz\u00e1adott \u00e9rt\u00e9k\u00e9t, \u00e9s 20 \u00faj munkahelyet hoz l\u00e9tre - jelezte a miniszter utalva arra, hogy a v\u00e1llalat 100 sz\u00e1zal\u00e9kban k\u00fclpiacokra termel.\nVarga Mih\u00e1ly arra is kit\u00e9rt, hogy a Nagyv\u00e1llalati Beruh\u00e1z\u00e1si T\u00e1mogat\u00e1s seg\u00edts\u00e9g\u00e9vel a j\u00e1rv\u00e1ny kit\u00f6r\u00e9se \u00f3ta 53 v\u00e1llalat \u00f6sszesen 110 milli\u00e1rd forintos beruh\u00e1z\u00e1sa val\u00f3sult meg - 42 milli\u00e1rd forintnyi k\u00f6lts\u00e9gvet\u00e9si t\u00e1mogat\u00e1ssal. A beruh\u00e1z\u00e1soknak k\u00f6sz\u00f6nhet\u0151en 22 ezer munkahelyet siker\u00fclt meg\u0151rizni, \u00e9s 500 \u00faj munkahely j\u00f6tt l\u00e9tre - tette hozz\u00e1.\n\nMTI 2021. m\u00e1jus 3.\n\n"}]