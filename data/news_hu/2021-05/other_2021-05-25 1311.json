[{"date": "2021-05-25 13:11", "url": "https://koronavirus.gov.hu/cikkek/kasler-kariko-katalin-beirta-nevet-az-orvostudomany-tortenetebe", "h1": "K\u00e1sler: Karik\u00f3 Katalin be\u00edrta nev\u00e9t az orvostudom\u00e1ny t\u00f6rt\u00e9net\u00e9be", "body": "\nKarik\u00f3 Katalin kutat\u00e1saival be\u00edrta nev\u00e9t az orvostudom\u00e1ny t\u00f6rt\u00e9net\u00e9be, \u00edgy nem volt k\u00e9rd\u00e9s, hogy a legmagasabb szakmai d\u00edjjal jutalmazzuk munk\u00e1ss\u00e1g\u00e1t - mondta az emberi er\u0151forr\u00e1sok minisztere kedden, miut\u00e1n Semmelweis Ign\u00e1c-d\u00edjat adom\u00e1nyozott a biok\u00e9mikusnak, a szintetikus mRNS-alap\u00fa vakcin\u00e1k technol\u00f3gi\u00e1ja szabadalmaztat\u00f3j\u00e1nak.\n\n\nK\u00e1sler Mikl\u00f3s, p\u00e1rhuzamot vonva Semmelweis Ign\u00e1c \u00e9s\u00a0Karik\u00f3\u00a0Katalin \u00e9letp\u00e1ly\u00e1ja \u00e9s munk\u00e1ss\u00e1ga k\u00f6z\u00f6tt, azt mondta: Semmelweis Ign\u00e1c\u00e9hoz hasonl\u00f3 tudom\u00e1nyt\u00f6rt\u00e9neti \u00e9rt\u00e9k\u0171 az a gondolat, amit a kutat\u00f3n\u0151 fogalmazott meg \u00e9vtizedekkel ezel\u0151tt.\n\u00a0\u00a0\u00a0\u00a0Mint mondta, Semmelweis megfigyelt egy jelens\u00e9get, egy klinikai t\u00fcnetegy\u00fcttest, azt \u00f6sszevetette a patol\u00f3giai lelettel, \u00e9s megsz\u00fcletett a gondolat, ami a kett\u0151 k\u00f6z\u00f6tt \u00f6sszef\u00fcgg\u00e9st fedezett fel, \u00e9s magyar\u00e1zattal szolg\u00e1lt. Minden sz\u00f3, amit akkor Semmelweis Ign\u00e1c le\u00edrt, m\u00e1ig igaz - emelte ki.\n\u00a0\u00a0\u00a0\u00a0Hasonl\u00f3 tudom\u00e1nyt\u00f6rt\u00e9neti \u00e9rt\u00e9k\u0171 az a gondolat is, amit\u00a0Karik\u00f3\u00a0Katalin megfogalmazott - hangoztatta a miniszter.\n\u00a0\u00a0\u00a0\u00a0K\u00e1sler Mikl\u00f3s kit\u00e9rt arra, hogy Semmelweis munk\u00e1ss\u00e1g\u00e1t hossz\u00fa id\u0151n kereszt\u00fcl nem ismert\u00e9k el, \u00e9s\u00a0Karik\u00f3\u00a0Katalin sem tudta k\u00f6nnyen \u00fajszer\u0171 tudom\u00e1nyos gondolatmenet\u00e9t megval\u00f3s\u00edtani.\n\u00a0\u00a0\u00a0\u00a0A miniszter megk\u00f6sz\u00f6nve a kutat\u00f3n\u0151 eddigi munk\u00e1j\u00e1t azt mondta, ha val\u00f3ban m\u00e9rlegeli a Nobel-d\u00edjat oda\u00edt\u00e9l\u0151 bizotts\u00e1g, hogy ki \u00e9rdemli meg a Nobel-d\u00edjat, \"akkor egyet kell, hogy \u00e9rtsen vel\u00fcnk\".\n\u00a0 \u00a0 Karik\u00f3\u00a0Katalin \u00fagy fogalmazott, megtiszteltet\u00e9s, hogy a d\u00edjat \u00e1tveheti. Munk\u00e1j\u00e1t folytatni fogja, mert sz\u00fcks\u00e9g van arra, hogy azokra a betegs\u00e9gekre is gy\u00f3gym\u00f3dot tal\u00e1ljanak, amelyeket eddig a koronav\u00edrus-j\u00e1rv\u00e1ny miatt \"f\u00e9lretoltak\", mert nagyon sok ember szenved m\u00e9g.\n\u00a0\u00a0\u00a0\u00a0A biok\u00e9mikus szerint most, hogy van vakcina a v\u00edrussal szemben, az emberek felszabadulhatnak, \u00f6sszej\u00f6hetnek, \u00e9s rem\u00e9li, hogy legk\u00f6zelebb a k\u00fcl\u00f6nb\u00f6z\u0151 sport- \u00e9s irodalmi esem\u00e9nyekr\u0151l fognak besz\u00e9lni,\u00a0\u00a0nem pedig a vakcin\u00e1r\u00f3l \u00e9s r\u00f3la. Hozz\u00e1tette: \u00f6r\u00f6m volt egy h\u00f3napig Magyarorsz\u00e1gon lenni, tal\u00e1lkozni ismer\u0151s\u00f6kkel, munkat\u00e1rsakkal.\n\nMTI 2021. m\u00e1jus 25.\n\n"}]