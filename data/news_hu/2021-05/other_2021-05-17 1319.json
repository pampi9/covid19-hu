[{"date": "2021-05-17 13:19", "url": "https://koronavirus.gov.hu/cikkek/szijjarto-magyarorszag-legsikeresebb-valaszt-adta-koronavirus-jarvanyra-europaban", "h1": "Szijj\u00e1rt\u00f3: Magyarorsz\u00e1g a legsikeresebb v\u00e1laszt adta a koronav\u00edrus-j\u00e1rv\u00e1nyra Eur\u00f3p\u00e1ban", "body": "\nMagyarorsz\u00e1g eg\u00e9szs\u00e9g\u00fcgyi \u00e9s gazdas\u00e1gi szempontb\u00f3l is a legsikeresebb v\u00e1laszt adta a koronav\u00edrus-j\u00e1rv\u00e1nyra Eur\u00f3p\u00e1ban - mondta\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Kaposv\u00e1ron.\n\n\nA k\u00fclgazdas\u00e1gi \u00e9s k\u00fcl\u00fcgyminiszter az 1. Magyar Cukor Manufakt\u00fara Kft. versenyk\u00e9pess\u00e9g-n\u00f6vel\u00e9si t\u00e1mogat\u00e1si okirat\u00e1nak \u00e1tad\u00e1sakor hangs\u00falyozta: a beoltottak sz\u00e1ma az 5 milli\u00f3 fel\u00e9 k\u00f6zel\u00edt, \u00e9s 4,6 milli\u00f3an dolgoznak, 40 ezerrel t\u00f6bben, mint 2020 hasonl\u00f3 id\u0151szak\u00e1ban.\n\u00a0\u00a0\u00a0\u00a0\"A pand\u00e9mia rendk\u00edv\u00fcli pr\u00f3bat\u00e9tel el\u00e9 \u00e1ll\u00edtotta haz\u00e1nkat, a korm\u00e1ny feladata az volt, \u00e9s a mai napig is az, hogy az emberek \u00e9let\u00e9t, eg\u00e9szs\u00e9g\u00e9t, munkahely\u00e9t megmentse\" - fogalmazott a miniszter.\n\u00a0\u00a0\u00a0\u00a0Hozz\u00e1tette: ehhez az elm\u00falt m\u00e1sf\u00e9l \u00e9vben nem voltak olyan p\u00e9ld\u00e1k, amelyek ir\u00e1nyt\u0171k\u00e9nt szolg\u00e1ltak volna, ez\u00e9rt ahhoz, hogy ne t\u00e9vedjenek, biztos pontk\u00e9nt, biztos ir\u00e1nyk\u00e9nt a nemzeti \u00e9rdeket v\u00e1lasztott\u00e1k.\n\u00a0\u00a0\u00a0\u00a0\"A j\u00e1rv\u00e1nyra kiz\u00e1r\u00f3lag olyan v\u00e1laszok sz\u00fclettek, amelyek a nemzet, a gazdas\u00e1g \u00e9rdekeit kiz\u00e1r\u00f3lagosan vett\u00e9k figyelembe\" - hangoztatta. \u00dagy v\u00e9lte: ha nem \u00edgy tettek volna \u00e9s engedtek volna a k\u00fcls\u0151 \u00e9s bels\u0151 nyom\u00e1snak, Magyarorsz\u00e1g sokkal kedvez\u0151tlenebb helyzetben lenne, ezrekkel t\u00f6bben haltak volna meg, t\u00edzezrekkel t\u00f6bben fert\u0151z\u0151dtek volna meg \u00e9s sz\u00e1zezrekkel t\u00f6bben vesz\u00edtett\u00e9k volna el a munkahely\u00fcket.\n\u00a0\u00a0\u00a0\u00a0\"Mi nem voltunk hajland\u00f3ak sem ideol\u00f3giai, sem geopolitikai szempontb\u00f3l tekinteni az olt\u00f3anyagokra, ha nem v\u00e1s\u00e1roltunk volna Keletr\u0151l olt\u00f3anyagokat, nem lenne k\u00e9zzel foghat\u00f3 k\u00f6zels\u00e9gben az 5 milli\u00f3 beoltott magyart jelent\u0151 m\u00e9rf\u00f6ldk\u0151, nem lenne re\u00e1lis lehet\u0151s\u00e9g, hogy \u00fajabb jelent\u0151s l\u00e9p\u00e9st tegy\u00fcnk a normalit\u00e1s ir\u00e1ny\u00e1ba\" - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter szavai szerint gazdas\u00e1gi szempontb\u00f3l Magyarorsz\u00e1g meg tudta tartani azt a strat\u00e9giai filoz\u00f3fi\u00e1j\u00e1t, hogy seg\u00e9ly helyett munk\u00e1t biztos\u00edt az embereknek.\n\u00a0\u00a0\u00a0\u00a0\"Nem fogadtuk el a t\u00f6meges munkan\u00e9lk\u00fclis\u00e9g kialakul\u00e1s\u00e1t defin\u00edci\u00f3szer\u0171en, hanem elhat\u00e1roztuk, hogy megakad\u00e1lyozzuk azt \u00e9s sikerrel j\u00e1rtunk\" - hangoztatta.\n\u00a0\u00a0\u00a0\u00a0Kijelentette: \"a magyar gazdas\u00e1gnak siker\u00fclt a kanyarban el\u0151z\u00e9s man\u0151vere\", ebben hatalmas szerepet j\u00e1tszott a j\u00e1rv\u00e1ny ellen\u00e9re a hazai \u00e9lelmiszerell\u00e1t\u00e1st folyamatosan biztos\u00edt\u00f3 magyar \u00e9lelmiszeripar, amely egyre komolyabb technol\u00f3giai sz\u00ednvonalat k\u00e9pvisel, a min\u0151s\u00e9gi elv\u00e1r\u00e1sokb\u00f3l a j\u00e1rv\u00e1ny \u00e9s a v\u00e1ls\u00e1g ellen\u00e9re sem adott le, \u00e9s a legszigor\u00fabb \u00e9lelmiszerbiztons\u00e1gi szab\u00e1lyoknak is megfelel Eur\u00f3p\u00e1ban.\n\n\"Tavaly 8 sz\u00e1zal\u00e9kkal n\u0151tt az \u00e9lelmiszeripar termel\u00e9si \u00e9rt\u00e9ke, megk\u00f6zel\u00edtve a 4 ezer milli\u00e1rd forintot\" - mondta. Hozz\u00e1f\u0171zte, tavaly a legt\u00f6bb beruh\u00e1z\u00e1s az \u00e9lelmiszeriparban val\u00f3sult meg, a 163 fejleszt\u00e9s 88 milli\u00e1rd forintba ker\u00fclt.\n\u00a0\u00a0\u00a0\u00a0A miniszter besz\u00e1molt arr\u00f3l, hogy a cukorterm\u00e9kek el\u0151\u00e1ll\u00edt\u00e1s\u00e1val \u00e9s csomagol\u00e1s\u00e1val foglalkoz\u00f3 1. Magyar Cukor Manufakt\u00fara Kft. 2400 n\u00e9gyzetm\u00e9teres \u00faj rakt\u00e1r- \u00e9s gy\u00e1rt\u00f3csarnokot \u00e9p\u00edt id\u00e9n, a 370 milli\u00f3 forintos beruh\u00e1z\u00e1st a korm\u00e1ny 185 milli\u00f3 forinttal t\u00e1mogatja.\n\u00a0\u00a0\u00a0\u00a0A tulajdonosok a fejleszt\u00e9ssel 60 munkahelyet \u0151riztek meg, 2 ezer tonna alapanyagnak \u00e9s 1500 raklap k\u00e9sz \u00e1runak biztos\u00edtotanak rakt\u00e1rkapacit\u00e1st - k\u00f6z\u00f6lte. Megjegyezte, a j\u00f6v\u0151ben a hazai kereslet kiel\u00e9g\u00edt\u00e9se mellett az exportbev\u00e9teleit is n\u00f6velheti a pr\u00e9mium cukorterm\u00e9kek tekintet\u00e9ben Magyarorsz\u00e1gon \u00e9s K\u00f6z\u00e9p-Eur\u00f3p\u00e1ban piacvezet\u0151 c\u00e9g.\n\u00a0\u00a0\u00a0\u00a0Szijj\u00e1rt\u00f3 P\u00e9ter sz\u00f3lt arr\u00f3l, hogy Somogyban 34 beruh\u00e1z\u00e1s zajlik a korm\u00e1ny beruh\u00e1z\u00e1st\u00e1mogat\u00e1si programja keret\u00e9ben. A projektek \u00f6ssz\u00e9rt\u00e9ke 13 milli\u00e1rd forint, ebb\u0151l 6 milli\u00e1rd korm\u00e1nyzati forr\u00e1s, a projektekkel 5200 munkahelyet mentettek meg.\n\u00a0\u00a0\u00a0\u00a0Gelencs\u00e9r Attila, Kaposv\u00e1r \u00e9s t\u00e9rs\u00e9ge fideszes orsz\u00e1ggy\u0171l\u00e9si k\u00e9pvisel\u0151je azt mondta, hogy b\u00e1r v\u00e1ls\u00e1g van, az Orb\u00e1n-korm\u00e1ny seg\u00edt\u0151 kezet ny\u00fajt a v\u00e1ros gazdas\u00e1gi szerepl\u0151inek.\n\u00a0\u00a0\u00a0\u00a0Megjegyezte, a mostanival ellent\u00e9tben a baloldali korm\u00e1nyok a 2008-2009-es v\u00e1ls\u00e1gban sem hitelmorat\u00f3riumot, sem ad\u00f3cs\u00f6kkent\u00e9st nem biztos\u00edtottak a neh\u00e9z helyzetbe ker\u00fclt v\u00e1llalkoz\u00e1soknak.\n\u00a0\u00a0\u00a0\u00a0A 1. Magyar Cukor Manufakt\u00fara Kft-r\u0151l azt mondta: a t\u00e1rsas\u00e1g belf\u00f6ld\u00f6n \u00e9s k\u00fclf\u00f6ld\u00f6n egyar\u00e1nt keresett term\u00e9keket \u00e1ll\u00edt el\u0151, folyamatos fejleszt\u00e9sei r\u00e9v\u00e9n eddig egymilli\u00e1rd forintot ruh\u00e1zott be Kaposv\u00e1ron, t\u00e1rsadalmi szerepv\u00e1llal\u00e1sa szponzor\u00e1ci\u00f3ban \u00e9s j\u00f3t\u00e9konykod\u00e1sban is megjelenik.\n\u00a0\u00a0\u00a0\u00a0Karl Schultes a t\u00e1rsas\u00e1g c\u00e9ljai k\u00f6z\u00f6tt eml\u00edtette a termel\u00e9s, a kapacit\u00e1s n\u00f6vel\u00e9s\u00e9t \u00e9s a napelemparkjuk b\u0151v\u00edt\u00e9s\u00e9t. Kiemelte, hogy a c\u00e9g a kezdetekt\u0151l t\u00e1mogatja a helyi sportot \u00e9s a rendezv\u00e9nyeket, \u00e9s k\u00fcl\u00f6n\u00f6sen b\u00fcszk\u00e9k az \u00e1ltaluk szponzor\u00e1lt kaposv\u00e1ri n\u0151i r\u00f6plabdacsapatra.\n\u00a0\u00a0\u00a0\u00a0A nyilv\u00e1nosan el\u00e9rhet\u0151 c\u00e9gadatok szerint a manufakt\u00fara \u00e9rt\u00e9kes\u00edt\u00e9s\u00e9nek nett\u00f3 \u00e1rbev\u00e9tele 2019-ben mintegy 6 milli\u00e1rd, 2018-ban mintegy 5,3 milli\u00e1rd forint volt, a c\u00e9g 2018-ban 35 milli\u00f3 forint, 2019-ben 250 milli\u00f3 forint saj\u00e1t t\u0151k\u00e9t jegyzett.\n\n\nMTI 2021. m\u00e1jus 17.\n\n"}]