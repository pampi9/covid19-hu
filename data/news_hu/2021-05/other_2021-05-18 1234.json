[{"date": "2021-05-18 12:34", "url": "https://koronavirus.gov.hu/cikkek/operativ-torzs-lecsengoben-van-jarvany", "h1": "Operat\u00edv t\u00f6rzs: lecseng\u0151ben van a j\u00e1rv\u00e1ny", "body": "\nLecseng\u0151ben van a koronav\u00edrus-j\u00e1rv\u00e1ny, de a higi\u00e9n\u00e9s szab\u00e1lyokat \u00e9s a j\u00e1rv\u00e1ny\u00fcgyi korl\u00e1toz\u00f3 int\u00e9zked\u00e9seket tov\u00e1bbra is be kell tartani - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet keddi online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes kifejtette, az elm\u00falt 24 \u00f3r\u00e1ban 382 magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 798 955-re n\u0151tt a Magyarorsz\u00e1gon azonos\u00edtott fert\u0151z\u00f6ttek sz\u00e1ma. Meghalt 64, t\u00f6bbs\u00e9g\u00e9ben id\u0151s, kr\u00f3nikus beteg, a j\u00e1rv\u00e1ny kezdete \u00f3ta 29 277-en hunytak el. K\u00f3rh\u00e1zban jelenleg 2197 koronav\u00edrusos beteget \u00e1polnak, k\u00f6z\u00fcl\u00fck 251-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0A 19. h\u00e9ten a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja enyh\u00e9n cs\u00f6kkent orsz\u00e1gos \u00e1tlagban. Veszpr\u00e9mben, Debrecenben, Egerben, Gy\u0151rben \u00e9s Kaposv\u00e1ron cs\u00f6kkent, enyh\u00e9n m\u00e9rs\u00e9kl\u0151d\u00f6tt Budapesten, a t\u00f6bbi telep\u00fcl\u00e9sen stagn\u00e1lt - tette hozz\u00e1.\n\u00a0\u00a0\u00a0\u00a0Elmondta, kedden 334 620 adag Pfizer-olt\u00f3anyag \u00e9rkezett Magyarorsz\u00e1gra, az ebb\u0151l els\u0151 k\u00f6r\u00f6s olt\u00e1sra ford\u00edthat\u00f3 vakcin\u00e1kr\u00f3l hamarosan \u00fajabb t\u00e1j\u00e9koztat\u00e1st adnak.\n\u00a0\u00a0\u00a0\u00a0K\u00f6z\u00f6lte: kedden is folytat\u00f3dik a k\u00f3rh\u00e1zi olt\u00f3pontokon a regisztr\u00e1lt \u00e9s id\u0151pontot foglalt 16-18 \u00e9vesek olt\u00e1sa. Korl\u00e1tozott mennyis\u00e9gben lehet id\u0151pontot foglalni a Szputnyik, \u00e9s az AstraZeneca-vakcin\u00e1ra, amelyeket szint\u00e9n az olt\u00f3pontokon kapnak meg a jelentkez\u0151k. Kev\u00e9s Pfizer-vakcina is rendelkez\u00e9sre \u00e1ll azon regisztr\u00e1ltak r\u00e9sz\u00e9re, akik sms-ben \u00e9rtes\u00edt\u00e9st kaptak - f\u0171zte hozz\u00e1.\n\u00a0\u00a0\u00a0\u00a0A h\u00e1ziorvosokn\u00e1l a Sinopharm-, a Janssen- \u00e9s a Moderna-vakcin\u00e1val tart az olt\u00e1si kamp\u00e1ny.\n\u00a0\u00a0\u00a0\u00a0Az oszt\u00e1lyvezet\u0151 ismertette, hogy m\u00e1r 5 milli\u00f3 76 ezren regisztr\u00e1ltak olt\u00e1sra, k\u00f6z\u00fcl\u00fck 4 714 992-en megkapt\u00e1k az els\u0151, 2 749 235-en a m\u00e1sodik olt\u00e1st is.\n\u00a0\u00a0\u00a0\u00a0Galg\u00f3czi \u00c1gnes felh\u00edvta a figyelmet arra, hogy a cs\u00f6kken\u0151 esetsz\u00e1mok \u00e9s a beoltottak sz\u00e1m\u00e1nak n\u00f6veked\u00e9se ellen\u00e9re is be kell tartani a higi\u00e9n\u00e9s \u00e9s j\u00e1rv\u00e1ny\u00fcgyi korl\u00e1toz\u00f3 int\u00e9zked\u00e9seket. A maszkvisel\u00e9s, a t\u00e1vols\u00e1gtart\u00e1s, a szell\u0151ztet\u00e9s \u00e9s a t\u00fcsszent\u00e9si etikett betart\u00e1sa tov\u00e1bbra is fontos - h\u00fazta al\u00e1.\n\u00a0\u00a0\u00a0\u00a0Azt is elmondta, hogy nem szabad elhanyagolni a m\u00e1sodik k\u00f6r\u00f6s olt\u00e1st sem, hiszen ezzel alakul ki hosszabb t\u00e1v\u00fa v\u00e9detts\u00e9g.\n\nMTI 2021. m\u00e1jus 18.\n\n"}]