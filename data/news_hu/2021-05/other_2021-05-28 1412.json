[{"date": "2021-05-28 14:12", "url": "https://koronavirus.gov.hu/cikkek/gyorgy-istvan-az-eddig-regisztraltak-90-szazalekat-mar-beoltottak", "h1": "Gy\u00f6rgy Istv\u00e1n: az eddig regisztr\u00e1ltak 90 sz\u00e1zal\u00e9k\u00e1t m\u00e1r beoltott\u00e1k", "body": "\nMagyarorsz\u00e1g Eur\u00f3pa m\u00e1sodik leg\u00e1toltottabb orsz\u00e1ga, a regisztr\u00e1ltak 90, a teljes magyar lakoss\u00e1g 52 sz\u00e1zal\u00e9ka kapta meg valamelyik koronav\u00edrus-elleni vakcin\u00e1t - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki, online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n elmondta, a legfrissebb adatok szerint 5 085 642 embert oltottak m\u00e1r be, k\u00f6z\u00fcl\u00fck 3 445 557-en a m\u00e1sodik adag olt\u00f3anyagot is megkapt\u00e1k.\n\u00a0\u00a0\u00a0\u00a0Az olt\u00e1sra eddig 5 milli\u00f3 203 ezren regisztr\u00e1ltak, a f\u00e9lmilli\u00f3, m\u00e9g be nem oltott regisztr\u00e1ltat pedig t\u00f6bbek k\u00f6z\u00f6tt sms-ben \u00f6szt\u00f6nzik az olt\u00f3anyag felv\u00e9tel\u00e9re - tette hozz\u00e1 az \u00e1llamtitk\u00e1r.\n\u00a0\u00a0\u00a0\u00a0Az orsz\u00e1gos olt\u00e1si munkacsoport vezet\u0151i tiszts\u00e9g\u00e9t is bet\u00f6lt\u0151 politikus a t\u00e1j\u00e9koztat\u00f3n hangs\u00falyozta, az adatok alapj\u00e1n \"nagyon k\u00f6zel j\u00e1runk ahhoz, hogy mindenki be legyen oltva, aki eddig k\u00e9rte\". Ez j\u00f3 ideje m\u00e1r nem a vakcin\u00e1n, hanem az egy\u00e9ni felel\u0151ss\u00e9gen m\u00falik - sz\u00f6gezte le.\n\u00a0\u00a0\u00a0\u00a0Felh\u00edvta a figyelmet arra, hogy a magas \u00e1toltotts\u00e1g miatt a j\u00e1rv\u00e1ny harmadik hull\u00e1m\u00e1n ugyan t\u00fal van az orsz\u00e1g, de a v\u00edrus m\u00e9g akt\u00edv, \u00e9s indiai vari\u00e1nsa m\u00e1r Magyarorsz\u00e1gon is jelen van. A j\u00e1rv\u00e1ny\u00fcgyi szak\u00e9rt\u0151k szerint emiatt nem lehet kiz\u00e1rni, hogy lesz m\u00e9g \u00fajabb j\u00e1rv\u00e1nyhull\u00e1m - tette hozz\u00e1 az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy Istv\u00e1n arra k\u00e9rte a m\u00e9g be nem oltott regisztr\u00e1ltakat, hogy vegy\u00e9k fel a kapcsolatot a h\u00e1ziorvosukkal, vagy az interneten foglaljanak olt\u00e1si id\u0151pontot. Az eddig nem regisztr\u00e1ltak a\u00a0www.vakcinainfo.gov.hu\u00a0oldalon jelentkezhetnek az olt\u00e1sra, id\u0151pontot foglalni pedig az\u00a0www.eeszt.gov.hu\u00a0oldalon lehet. Ut\u00f3bbi webhelyen jelenleg Pfizer, a Sinopharm \u00e9s Szputnyik V vakcin\u00e1i el\u00e9rhet\u0151ek, egyes budapesti olt\u00f3pontokon pedig a Janssen- \u00e9s a Moderna-vakcin\u00e1t is el lehet fogadni.\n\u00a0\u00a0\u00a0\u00a0Megjegyezte, az AstraZeneca-olt\u00e1sokat m\u00e1r nem lehet foglalni, \"abb\u00f3l egyel\u0151re kifogytunk a sz\u00e1ll\u00edt\u00e1si zavarok miatt\", a bej\u00f6v\u0151 sz\u00e1ll\u00edtm\u00e1nyokat a m\u00e1sodik k\u00f6r\u00f6s olt\u00e1sokra kell tartal\u00e9kolni. Mint elmondta, az olt\u00e1sok tov\u00e1bb folytat\u00f3dnak a h\u00e1ziorvosokn\u00e1l \u00e9s az olt\u00f3pontokon, a regisztr\u00e1ltak pedig maguk v\u00e1laszthatnak a rendelkez\u00e9sre \u00e1ll\u00f3 olt\u00f3anyagokb\u00f3l.\n\u00a0\u00a0\u00a0\u00a0Az \u00e1llamtitk\u00e1r megeml\u00edtette, az olt\u00e1si munkacsoport arra k\u00e9ri az eg\u00e9szs\u00e9g\u00fcgyi szolg\u00e1ltat\u00f3kat, hogy mostant\u00f3l az orvos-beteg tal\u00e1lkoz\u00e1sok alkalm\u00e1val \u00f6szt\u00f6n\u00f6zz\u00e9k a m\u00e9g be nem oltott p\u00e1cienseiket az olt\u00e1sra \u00e9s ha van m\u00f3d r\u00e1, ak\u00e1r ott helyben adj\u00e1k be r\u00e9sz\u00fckre az olt\u00e1st.\n\u00a0\u00a0\u00a0\u00a0Jelezte, az olt\u00f3buszok 12 megy\u00e9ben \u00e9s 108 telep\u00fcl\u00e9sen m\u00e1r 24 ezer ember beolt\u00e1s\u00e1t seg\u00edtett\u00e9k.\n\u00a0\u00a0\u00a0\u00a0A h\u00e9ten be\u00e9rkezett olt\u00f3anyagokr\u00f3l sz\u00f3lva az \u00e1llamtitk\u00e1r azt mondta, a 334 ezer adag Pfizer-vakcin\u00e1b\u00f3l 175 ezer adagot els\u0151, a fennmarad\u00f3 mennyis\u00e9get m\u00e1sodik olt\u00e1sra haszn\u00e1lj\u00e1k fel, a 280 ezer adag AstraZeneca \u00e9s a 68 400 adag Moderna-vakcin\u00e1t pedig a m\u00e1sodik k\u00f6r\u00f6s olt\u00e1sokra kell biztos\u00edtani. A most el\u00e9rhet\u0151 84 ezer Janssent r\u00e9szben az olt\u00f3buszokon, a k\u00f3rh\u00e1zi olt\u00f3pontokon \u00e9s a h\u00e1ziorvosi rendel\u0151kben haszn\u00e1lj\u00e1k fel.\n\u00a0\u00a0\u00a0\u00a0Gy\u00f6rgy Istv\u00e1n megeml\u00edtette, a Magyarorsz\u00e1gon \u00e9l\u0151, dolgoz\u00f3 vagy tanul\u00f3 k\u00fclf\u00f6ldiek jelentkez\u00e9sei \"sz\u00e9pen gy\u0171lnek\", olt\u00e1suk hamarosan elkezd\u0151dik, csak\u00fagy, mint a k\u00fclhoni magyarok\u00e9i.\n\u00a0\u00a0\u00a0\u00a0Ut\u00f3bbiak olt\u00e1s\u00e1nak el\u0151k\u00e9sz\u00edt\u00e9s\u00e9t megkezdte az olt\u00e1si munkacsoport, regisztr\u00e1ci\u00f3jukat a\u00a0www.vakcinainfo.gov.hu\u00a0oldalon v\u00e1rj\u00e1k - tette hozz\u00e1.\n\n\nMTI 2021. m\u00e1jus 28., p\u00e9ntek 13:14\n\n"}]