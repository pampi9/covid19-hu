[{"date": "2021-05-11 13:01", "url": "https://koronavirus.gov.hu/cikkek/beoltottak-magyarorszag-es-csehorszag-kozotti-szabad-utazasarol-targyaltak-kulugyminiszterek", "h1": "A beoltottak Magyarorsz\u00e1g \u00e9s Csehorsz\u00e1g k\u00f6z\u00f6tti szabad utaz\u00e1s\u00e1r\u00f3l t\u00e1rgyaltak a k\u00fcl\u00fcgyminiszterek", "body": "\nA koronav\u00edrus ellen beoltott \u00e1llampolg\u00e1rok Magyarorsz\u00e1g \u00e9s Csehorsz\u00e1g k\u00f6z\u00f6tti szabad utaz\u00e1s\u00e1r\u00f3l is t\u00e1rgyalt Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Jakub Kulh\u00e1nek cseh k\u00fcl\u00fcgyminiszterrel kedden Budapesten.\n\n\nSzijj\u00e1rt\u00f3 P\u00e9ter a megbesz\u00e9l\u00e9s ut\u00e1n a cseh k\u00fcl\u00fcgyminiszterrel k\u00f6z\u00f6sen tartott sajt\u00f3t\u00e1j\u00e9koztat\u00f3n azt mondta: a f\u0151 k\u00e9rd\u00e9sben a k\u00e9t f\u00e9l egyet\u00e9rt, a r\u00e9szleteket pedig hamarosan kidolgozz\u00e1k.\n\u00a0\u00a0\u00a0\u00a0Magyarorsz\u00e1g t\u00f6bb orsz\u00e1ggal is k\u00e9toldal\u00fa t\u00e1rgyal\u00e1sokat folytat arr\u00f3l, hogy a beoltottak szabadon utazhassanak - eml\u00e9keztetett, hozz\u00e1t\u00e9ve: eddig hat meg\u00e1llapod\u00e1s j\u00f6tt l\u00e9tre.\n\u00a0\u00a0\u00a0\u00a0A miniszter kiemelte, hogy Csehorsz\u00e1g az egyik legszorosabb sz\u00f6vets\u00e9gese Magyarorsz\u00e1gnak. Szerinte a k\u00e9t orsz\u00e1g egy\u00fcttm\u0171k\u00f6d\u00e9se a koronav\u00edrus-j\u00e1rv\u00e1ny alatt is p\u00e9ld\u00e1s: seg\u00edtettek egym\u00e1snak hazajuttatni az k\u00fclf\u00f6ld\u00f6n rekedt \u00e1llampolg\u00e1raikat, Magyarorsz\u00e1g pedig 150 l\u00e9legeztet\u0151g\u00e9pet adott, m\u00e1jus v\u00e9g\u00e9n pedig 40 ezer vakcin\u00e1t biztos\u00edt Csehorsz\u00e1gnak.\n\u00a0\u00a0\u00a0\u00a0A k\u00e9t orsz\u00e1g gazdas\u00e1gi egy\u00fcttm\u0171k\u00f6d\u00e9s\u00e9vel kapcsolatban elmondta: a koronav\u00edrus-j\u00e1rv\u00e1ny okozta neh\u00e9z id\u0151szak ellen\u00e9re a k\u00e9t orsz\u00e1g k\u00f6z\u00f6tti kereskedelmi forgalom meghaladta a 9 milli\u00e1rd eur\u00f3t, \u00e9s a nagyv\u00e1llalatok beruh\u00e1z\u00e1sai is k\u00f6lcs\u00f6n\u00f6sek.\n\u00a0\u00a0\u00a0\u00a0K\u00e9t magyar nagyv\u00e1llalat sikereir\u0151l besz\u00e1molva ismertette: a Mol 304 benzinkutat \u00fczemeltet Csehorsz\u00e1gban, az MVM Energetika Zrt.-nek pedig m\u00e1r m\u00e1sf\u00e9l milli\u00f3 cseh \u00fcgyfele van.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta azt is: Magyarorsz\u00e1g \u00e9s Csehorsz\u00e1g fontos szerepet sz\u00e1n a nukle\u00e1ris energi\u00e1nak a nemzeti energiamix \u00f6ssze\u00e1ll\u00edt\u00e1s\u00e1ban a kl\u00edmac\u00e9lok el\u00e9r\u00e9s\u00e9\u00e9rt, ez\u00e9rt a k\u00e9t orsz\u00e1g k\u00f6z\u00f6sen l\u00e9p fel a nukle\u00e1ris energi\u00e1val szembeni negat\u00edv megk\u00fcl\u00f6nb\u00f6ztet\u00e9s ellen.\n\u00a0\u00a0\u00a0\u00a0A nukle\u00e1ris energia tiszta, olcs\u00f3 \u00e9s biztons\u00e1gos m\u00f3dja az energia el\u0151\u00e1ll\u00edt\u00e1s\u00e1nak - f\u0171zte hozz\u00e1, kiemelve: a nemzeti energiamix \u00f6ssze\u00e1ll\u00edt\u00e1sa nemzeti hat\u00e1sk\u00f6rbe tartozik.\n\u00a0\u00a0\u00a0\u00a0A miniszter besz\u00e9lt arr\u00f3l is, hogy a k\u00e9t orsz\u00e1g az Eur\u00f3pai Uni\u00f3 j\u00f6v\u0151j\u00e9vel kapcsolatos legfontosabb k\u00e9rd\u00e9sekben is egyet\u00e9rt. T\u00f6bbi k\u00f6z\u00f6tt elutas\u00edtj\u00e1k az illeg\u00e1lis migr\u00e1ci\u00f3t, a k\u00f6telez\u0151 betelep\u00edt\u00e9si kv\u00f3t\u00e1t, az EU k\u00fcls\u0151 hat\u00e1rainak v\u00e9delm\u00e9re helyezik a hangs\u00falyt \u00e9s t\u00e1mogatj\u00e1k az uni\u00f3 nyugat-balk\u00e1ni ir\u00e1ny\u00fa b\u0151v\u00edt\u00e9s\u00e9t - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Egy, az uni\u00f3s vakcina\u00fatlev\u00e9llel kapcsolatos k\u00e9rd\u00e9sre v\u00e1laszolva azt mondta: a br\u00fcsszeli b\u00fcrokrat\u00e1knak el\u0151sz\u00f6r arra kellene t\u00f6rekedni\u00fck, hogy legyen olt\u00f3anyag, \u00e9s csak ut\u00e1na kellene napirendre t\u0171zni a vakcina\u00fatlev\u00e9l k\u00e9rd\u00e9s\u00e9t.\n\u00a0\u00a0\u00a0\u00a0Az uni\u00f3s vakcina\u00fatlev\u00e9l nem fogja fel\u00fcl\u00edrni a nemzeti szab\u00e1lyoz\u00e1sokat - tette hozz\u00e1.\n\u00a0\u00a0\u00a0\u00a0A K\u00edn\u00e1t b\u00edr\u00e1l\u00f3 k\u00f6z\u00f6s uni\u00f3s nyilatkozat megv\u00e9t\u00f3z\u00e1s\u00e1val kapcsolatos k\u00e9rd\u00e9sre azt felelte: az EU eddig nyolcszor adott ki nyilatkozatot vagy hat\u00e1rozatot K\u00edn\u00e1val kapcsolatban, de egyik sem hozott v\u00e1ltoz\u00e1st, pozit\u00edv el\u0151rel\u00e9p\u00e9st. A miniszter ez\u00e9rt \u00e9rtelmetlennek tartja egy kilencedik nyilatkozat kiad\u00e1s\u00e1t.\n\u00a0\u00a0\u00a0\u00a0A beoltottak utaz\u00e1s\u00e1val kapcsolatos k\u00e9rd\u00e9sre \u00fagy reag\u00e1lt: a r\u00e9szletszab\u00e1lyokr\u00f3l a k\u00fcl\u00fcgyminiszt\u00e9rium honlapj\u00e1n lehet t\u00e1j\u00e9koz\u00f3dni.\n\u00a0\u00a0\u00a0\u00a0Jakub Kulh\u00e1nek cseh k\u00fcl\u00fcgyminiszter szerint a beoltott \u00e1llampolg\u00e1rok szabad utaz\u00e1s\u00e1r\u00f3l sz\u00f3l\u00f3 r\u00e9szletek m\u00e1r a h\u00e9tv\u00e9g\u00e9re tiszt\u00e1z\u00f3dnak, \u00e9s semmi nem akad\u00e1lyozza majd a szabad utaz\u00e1sukat a k\u00e9t orsz\u00e1g k\u00f6z\u00f6tt.\n\u00a0\u00a0\u00a0\u00a0Csehorsz\u00e1g priorit\u00e1sa is a koronav\u00edrus-j\u00e1rv\u00e1ny meg\u00e1ll\u00edt\u00e1sa \u00e9s a norm\u00e1lis \u00e9lethez val\u00f3 visszat\u00e9r\u00e9s - tette hozz\u00e1.\n\u00a0\u00a0\u00a0\u00a0A cseh k\u00fcl\u00fcgyminiszter k\u00f6sz\u00f6net\u00e9t fejezte ki Magyarorsz\u00e1gnak a j\u00e1rv\u00e1ny alatti seg\u00edts\u00e9g\u00e9\u00e9rt, \u00e9s a vrbeticei fegyverrakt\u00e1r felrobbant\u00e1s\u00e1val kapcsolatos nyilatkozatok elk\u00e9sz\u00edt\u00e9se sor\u00e1n ny\u00fajtott t\u00e1mogat\u00e1s\u00e1\u00e9rt.\n\u00a0\u00a0\u00a0\u00a0Az illeg\u00e1lis migr\u00e1ci\u00f3val kapcsolatban kiemelte: a visegr\u00e1di n\u00e9gyek (V4: Csehorsz\u00e1g, Lengyelorsz\u00e1g, Magyarorsz\u00e1g, Szlov\u00e1kia) \"hangja a migr\u00e1ci\u00f3 k\u00e9rd\u00e9s\u00e9ben pragmatikus, racion\u00e1lis hangk\u00e9nt\" jelenik meg Br\u00fcsszelben. A V4-eknek k\u00f6sz\u00f6nhet\u0151en siker\u00fclt elutas\u00edtani a k\u00f6telez\u0151 betelep\u00edt\u00e9si kv\u00f3t\u00e1t - tette hozz\u00e1.\n\u00a0\u00a0\u00a0\u00a0Hangs\u00falyozta: az EU csak akkor tudja sikeresen kezelni a migr\u00e1ci\u00f3t, ha egys\u00e9gesen l\u00e9p fel ellene. A tag\u00e1llamoknak jobban egy\u00fctt kell m\u0171k\u00f6dni\u00fck a migr\u00e1ci\u00f3 k\u00e9rd\u00e9s\u00e9ben - v\u00e9lekedett.\n\u00a0\u00a0\u00a0\u00a0Tudatta azt is: a t\u00e1rgyal\u00e1son Csehorsz\u00e1g uni\u00f3s soros eln\u00f6ks\u00e9g\u00e9r\u0151l is besz\u00e9ltek. Ezzel kapcsolatban azt mondta, hogy olyan Eur\u00f3p\u00e1ra van sz\u00fcks\u00e9g, amely magabiztosan v\u00e9di az \u00e9rt\u00e9keit, a szabads\u00e1got, a demokr\u00e1ci\u00e1t \u00e9s az emberi jogokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva azt mondta: az uni\u00f3s vakcina\u00fatlev\u00e9l \u00e9s a nemzeti v\u00e9detts\u00e9gi igazolv\u00e1ny nem oltja majd ki egym\u00e1st. A nemzeti hat\u00e1sk\u00f6rben kiadott igazolv\u00e1ny egy \"el\u0151l\u00e9p\u00e9s\" az uni\u00f3s vakcina\u00fatlev\u00e9l el\u0151tt. Szerinte az lenne az ide\u00e1lis, ha az uni\u00f3s vakcina\u00fatlevelet min\u00e9l hamarabb be lehetne vezetni, \u00e9s azzal lehetne utazni Eur\u00f3p\u00e1ban.\n\u00a0\u00a0\u00a0\u00a0A vrbeticei fegyverrakt\u00e1r felrobbant\u00e1s\u00e1val kapcsolatos k\u00e9rd\u00e9sre azt felelte: Magyarorsz\u00e1g fontos szerepet j\u00e1tszott az EU \u00e9s a NATO err\u0151l sz\u00f3l\u00f3 k\u00f6z\u00f6s nyilatkozat\u00e1nak l\u00e9trej\u00f6tt\u00e9ben. Csehorsz\u00e1gnak fontos, hogy az EU \u00e9s a NATO egys\u00e9gesen ki\u00e1ll mellette - mondta Jakub Kulh\u00e1nek.\u00a0 \u00a0 \u00a0\n\nMTI 2021. m\u00e1jus 11.\n\n"}]