[{"date": "2021-05-25 12:56", "url": "https://koronavirus.gov.hu/cikkek/operativ-torzs-visszahuzodoban-van-jarvany", "h1": "Operat\u00edv t\u00f6rzs: \"visszah\u00faz\u00f3d\u00f3ban\" van a j\u00e1rv\u00e1ny", "body": "\nA p\u00fcnk\u00f6sdi h\u00e9tv\u00e9ge adatai is azt mutatj\u00e1k, hogy a j\u00e1rv\u00e1ny \"visszah\u00faz\u00f3d\u00f3ban\" van - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet keddi online sajt\u00f3t\u00e1j\u00e9koztat\u00f3j\u00e1n.\n\n\n\u00a0Galg\u00f3czi \u00c1gnes szavai szerint ez a magas \u00e1toltotts\u00e1gnak, a v\u00e9delmi int\u00e9zked\u00e9seknek, a lakoss\u00e1g egy\u00fcttm\u0171k\u00f6d\u00e9s\u00e9nek k\u00f6sz\u00f6nhet\u0151.\n\u00a0\u00a0\u00a0\u00a0Magyarorsz\u00e1gon 5 026 529 ember kapott v\u00e9d\u0151olt\u00e1st, k\u00f6z\u00fcl\u00fck 3 072 940-en immuniz\u00e1ltnak sz\u00e1m\u00edtanak - emelte ki.\n\u00a0\u00a0\u00a0\u00a0Hozz\u00e1tette, hogy a magyar lakoss\u00e1g \u00e1toltotts\u00e1g 51 sz\u00e1zal\u00e9k, szemben az eur\u00f3pai uni\u00f3s 35 sz\u00e1zal\u00e9kkal, \u00e9s Magyarorsz\u00e1g tov\u00e1bbra is a m\u00e1sodik helyen van az olt\u00e1si ranglist\u00e1n.\n\u00a0\u00a0\u00a0\u00a0Elmondta: a k\u00f3rh\u00e1zban kezeltek sz\u00e1ma \u00e9s a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja is folyamatosan cs\u00f6kken. Vas\u00e1rnap, az 5 milli\u00f3 \u00e1toltott el\u00e9r\u00e9se ut\u00e1n \u00e9letbe l\u00e9pett az \u00fajraind\u00edt\u00e1s \u00fajabb fokozata, de n\u00e9h\u00e1ny v\u00e9delmi int\u00e9zked\u00e9s m\u00e9g \u00e9letben van, \u00edgy p\u00e9ld\u00e1ul maszkot kell hordani az \u00fczletekben, bev\u00e1s\u00e1rl\u00f3k\u00f6zpontokban \u00e9s a t\u00f6megk\u00f6zleked\u00e9s j\u00e1rm\u0171vein - mondta a szakember.\n\u00a0\u00a0\u00a0\u00a0Galg\u00f3czi \u00c1gnes k\u00e9rte, hogy aki m\u00e9g nem tette meg, regisztr\u00e1ljon a vakcina.gov.hu oldalon. Erre m\u00e1r a k\u00fclhoni magyaroknak is van lehet\u0151s\u00e9g\u00fck. Akinek pedig van \u00e9rv\u00e9nyes regisztr\u00e1ci\u00f3ja az k\u00fcl\u00f6n \u00e9rtes\u00edt\u00e9s n\u00e9lk\u00fcl foglalhat olt\u00e1si id\u0151pontot az eeszt.gov.hu oldalon.\n\u00a0\u00a0\u00a0\u00a0A j\u00e1rv\u00e1ny\u00fcgyi oszt\u00e1lyvezet\u0151 kiemelte: f\u00e9lmilli\u00f3n vannak olyanok, akik m\u00e1r regisztr\u00e1ltak, de m\u00e9g nem \u00e9ltek az olt\u00e1s lehet\u0151s\u00e9g\u00e9vel. Jelenleg is lehet id\u0151pontot foglalni AstraZeneca-, Pfizer-, Szputnyik- \u00e9s Sinopharm-vakcin\u00e1kra. Kedden 334 620 adag Pfizer vakcina \u00e9rkezett Magyarorsz\u00e1gra ebb\u0151l 175 ezer els\u0151 olt\u00e1sra haszn\u00e1lhat\u00f3.\n\n\nMTI 2021. m\u00e1jus 25.\n\n"}]