[{"date": "2021-05-21 13:08", "url": "https://koronavirus.gov.hu/cikkek/dontott-az-operativ-torzs-az-ujrainditas-ujabb-fokozatarol", "h1": "D\u00f6nt\u00f6tt az operat\u00edv t\u00f6rzs az \u00fajraind\u00edt\u00e1s \u00fajabb fokozat\u00e1r\u00f3l", "body": "\nAz \u00f6tmilliomodik beoltott ut\u00e1n l\u00e9p \u00e9letbe az \u00fajraind\u00edt\u00e1s \u00fajabb fokozata - jelentette be az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f elmondta, hogy - egyebek mellett - megsz\u0171nik a kij\u00e1r\u00e1si tilalom, az \u00fczletek \u00e9s \u00e9ttermek nyitvatart\u00e1si korl\u00e1toz\u00e1sa, valamint a k\u00f6zter\u00fcleti maszkvisel\u00e9s k\u00f6telezetts\u00e9ge.\n\u00a0\u00a0\u00a0\u00a0A r\u00e9szleteket szab\u00e1lyoz\u00f3 korm\u00e1nyrendelet a Magyar K\u00f6zl\u00f6nyben fog megjelenni - tette hozz\u00e1 a sz\u00f3viv\u0151.\n\u00a0\u00a0\u00a0\u00a0\"Az, hogy id\u00e1ig eljuthattunk, mindannyiunk eredm\u00e9nye\" - fogalmazott G\u00e1l Krist\u00f3f, majd a rend\u0151rs\u00e9g nev\u00e9ben megk\u00f6sz\u00f6nte a lakoss\u00e1g egy\u00fcttm\u0171k\u00f6d\u00e9s\u00e9t, t\u00fcrelm\u00e9t \u00e9s meg\u00e9rt\u00e9s\u00e9t. Elmondta, a fennmarad\u00f3 kev\u00e9s korl\u00e1toz\u00e1shoz tov\u00e1bbra is k\u00e9rik az emberek eddig tapasztalt fegyelmezetts\u00e9g\u00e9t, mivel \"csak \u00edgy \u0151rizhetj\u00fck meg az eddig el\u00e9rt eredm\u00e9nyeket\".\n\u00a0\u00a0\u00a0\u00a0A sz\u00f3viv\u0151 a cs\u00fct\u00f6rt\u00f6ki rend\u0151ri int\u00e9zked\u00e9sekr\u0151l sz\u00f3lva elmondta, hogy a rend\u0151r\u00f6k orsz\u00e1gszerte 450 ember ellen int\u00e9zkedtek a maszkvisel\u00e9si k\u00f6telezetts\u00e9g elmulaszt\u00e1sa, 68 esetben pedig az \u00e9jf\u00e9l \u00e9s reggel 5 \u00f3ra k\u00f6z\u00f6tt \u00e9rv\u00e9nyben l\u00e9v\u0151 kij\u00e1r\u00e1si tilalomra vonatkoz\u00f3 szab\u00e1ly megszeg\u00e9se miatt.\n\u00a0\u00a0\u00a0\u00a0Az elm\u00falt napon a rend\u0151r\u00f6k 38-szor int\u00e9zkedtek Magyarorsz\u00e1gon \u00e1tutaz\u00f3kkal szemben a szab\u00e1lyok megszeg\u00e9se miatt - ismertette.\nJelenleg 16 209 ember van hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 654-en haszn\u00e1lj\u00e1k az online ellen\u0151rz\u00e9sre fejlesztett mobilalkalmaz\u00e1st - k\u00f6z\u00f6lte G\u00e1l Krist\u00f3f.\n\nMTI 2021. m\u00e1jus 21., p\u00e9ntek 12:54\n\n"}]