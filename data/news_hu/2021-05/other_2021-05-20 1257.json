[{"date": "2021-05-20 12:57", "url": "https://koronavirus.gov.hu/cikkek/kormanyinfo-az-oltasnak-koszonhetoen-sikerult-legyozni-jarvany-harmadik-hullamat", "h1": "Korm\u00e1nyinf\u00f3:  Az olt\u00e1snak k\u00f6sz\u00f6nhet\u0151en siker\u00fclt legy\u0151zni a j\u00e1rv\u00e1ny harmadik hull\u00e1m\u00e1t", "body": "\nAz olt\u00e1snak k\u00f6sz\u00f6nhet\u0151en siker\u00fclt lek\u00fczdeni a j\u00e1rv\u00e1ny harmadik hull\u00e1m\u00e1t, de a v\u00edrus tov\u00e1bbra is \"itt van vel\u00fcnk\" \u00e9s azok k\u00f6z\u00f6tt, akik m\u00e9g nem oltatt\u00e1k be magukat, \u00e9s fert\u0151z is. Mivel Magyarorsz\u00e1gon a p\u00fcnk\u00f6sdi h\u00e9tv\u00e9g\u00e9n meghaladja az 5 milli\u00f3t a beoltottak sz\u00e1ma, \u00faj int\u00e9zked\u00e9sek l\u00e9pnek hat\u00e1lyba. A korm\u00e1ny tov\u00e1bb\u00e1 arr\u00f3l is d\u00f6nt\u00f6tt, hogy Magyarorsz\u00e1g nem k\u00edv\u00e1n r\u00e9szt venni a br\u00fcsszeli vakcinabeszerz\u00e9s k\u00f6vetkez\u0151 fejezet\u00e9ben \u00a0- jelentette be a Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nAz Operat\u00edv t\u00f6rzs holnap d\u00f6nt az 5 milli\u00f3 beoltott ut\u00e1ni int\u00e9zked\u00e9sekr\u0151l\nA miniszter kit\u00e9rt arra, hogy mivel Magyarorsz\u00e1gon a p\u00fcnk\u00f6sdi h\u00e9tv\u00e9g\u00e9n meghaladja az 5 milli\u00f3t a beoltottak sz\u00e1ma, \u00faj int\u00e9zked\u00e9sek l\u00e9pnek hat\u00e1lyba. Ezeket a korm\u00e1ny r\u00e9szletesen megt\u00e1rgyalta \u00e9s javaslatot tesz az operat\u00edv t\u00f6rzsnek, amely p\u00e9nteken 6 \u00f3rakor a minisztereln\u00f6k r\u00e9szv\u00e9tel\u00e9vel \u00fcl\u00e9sezik, \u00e9s az ott meghozott d\u00f6nt\u00e9seket Orb\u00e1n Viktor p\u00e9ntek d\u00e9lel\u0151tt ismerteti.\nJelezte, az ingyenes parkol\u00e1s megsz\u0171n\u00e9se \u00e9s a hitelmorat\u00f3rium meghosszabb\u00edt\u00e1sa is ezen megt\u00e1rgyalt t\u00e9m\u00e1k k\u00f6z\u00e9 tartozik, de mivel tov\u00e1bb t\u00e1rgyalni r\u00f3luk az operat\u00edv t\u00f6rzs\u00f6n j\u00e1rv\u00e1ny\u00fcgyi vagy v\u00e9dekez\u00e9si szempontb\u00f3l nem indokolt, v\u00e9glegesnek tekinthet\u0151k.\nA magyar olt\u00e1si program tov\u00e1bbra is Eur\u00f3pa \u00e9lmez\u0151ny\u00e9ben, de a v\u00edrus m\u00e9g vel\u00fcnk van\nGuly\u00e1s Gergely hangs\u00falyozta, az olt\u00e1snak k\u00f6sz\u00f6nhet\u0151en siker\u00fclt lek\u00fczdeni a j\u00e1rv\u00e1ny harmadik hull\u00e1m\u00e1t, de a v\u00edrus tov\u00e1bbra is \"itt van vel\u00fcnk\" \u00e9s azok k\u00f6z\u00f6tt, akik m\u00e9g nem oltatt\u00e1k be magukat, \u00e9s fert\u0151z is. Ez\u00e9rt mindenkit arra k\u00e9rt, hogy regisztr\u00e1ljon \u00e9s oltassa be mag\u00e1t. Regisztr\u00e1ci\u00f3: \u00a0https://vakcinainfo.gov.hu/\n\"Mostanra jutottunk el od\u00e1ig\", hogy a regisztr\u00e1ci\u00f3 ut\u00e1n egy vagy k\u00e9t nappal id\u0151pont foglalhat\u00f3, s ak\u00e1r m\u00e1r m\u00e1snapra, b\u00e1rmilyen vakcin\u00e1b\u00f3l - jelezte.\nMegjegyezte: az immuniz\u00e1ci\u00f3s program lelassul\u00e1s\u00e1nak egyik oka, hogy az olt\u00e1sra regisztr\u00e1ltak harmada-fele kapott v\u00e9detts\u00e9gi igazolv\u00e1nyt betegs\u00e9g miatt. \u0150k v\u00e9lhet\u0151en beoltatj\u00e1k majd magukat, de \"nem sietik ezt el\" - mondta.\nA j\u00e1rv\u00e1ny jelenlegi, harmadik hull\u00e1ma ut\u00e1n a rendk\u00edv\u00fcli jogrend csup\u00e1n addig fog fennmaradni, am\u00edg az felt\u00e9tlen\u00fcl sz\u00fcks\u00e9ges - hangs\u00falyozta a miniszter.\nR\u00e1mutatott ugyanakkor arra, hogy Eur\u00f3pa t\u00f6bbi r\u00e9sz\u00e9n az \u00e1toltotts\u00e1g m\u00e9g nem \u00e9rte el azt a szintet, mint Magyarorsz\u00e1gon, ez\u00e9rt ott l\u00e9nyegesen magasabb a fert\u0151z\u00e9s vesz\u00e9lye. Hozz\u00e1f\u0171zte azt is: b\u00e1r Magyarorsz\u00e1gon az indiai mut\u00e1ns egyel\u0151re nem jelent meg, van ennek es\u00e9lye.\nEz\u00e9rt a j\u00e1rv\u00e1ny\u00fcgyi int\u00e9zked\u00e9sek egy r\u00e9sz\u00e9t tudja csak feloldani mindenkinek a korm\u00e1ny, egy m\u00e1sik r\u00e9sz\u00e9t pedig a v\u00e9detteknek. A r\u00e9szletes int\u00e9zked\u00e9seket p\u00e9nteken ismerteti a minisztereln\u00f6k - k\u00f6z\u00f6lte Guly\u00e1s Gergely.\nGuly\u00e1s Gergely k\u00e9rd\u00e9sre elmondta, a korm\u00e1ny javaslatot tett a kij\u00e1r\u00e1si tilalom megsz\u00fcntet\u00e9s\u00e9re \u00f6tmilli\u00f3 beoltott el\u00e9r\u00e9se eset\u00e9n; err\u0151l is az operat\u00edv t\u00f6rzs d\u00f6nt p\u00e9ntek reggel.\nA t\u00e1rcavezet\u0151 megjegyezte, az \u00f6tmilli\u00f3s \u00e1toltotts\u00e1g el\u00e9r\u00e9se ut\u00e1n m\u00e1r nem a beadott vakcin\u00e1k sz\u00e1m\u00e1hoz, hanem a fert\u0151z\u00f6tts\u00e9gi adatok alakul\u00e1s\u00e1hoz k\u00f6tik a v\u00e9dekez\u00e9si int\u00e9zked\u00e9sek sz\u00fcks\u00e9gess\u00e9g\u00e9t.\nMagyarorsz\u00e1g nem vesz r\u00e9szt a br\u00fcsszeli vakcinabeszerz\u00e9s folytat\u00e1s\u00e1ban\nGuly\u00e1s Gergely azt mondta, hogy Magyarorsz\u00e1g 2022 v\u00e9g\u00e9ig m\u00e1r t\u00f6bb mint 10 milli\u00f3 koronav\u00edrus elleni vakcin\u00e1t rendelt.\nAz olt\u00e1si program 5 milli\u00f3 beoltott felett \"l\u00e1that\u00f3an\" le fog lassulni, m\u00e9g ann\u00e1l is jobban, mint 4 milli\u00f3 ut\u00e1n. \"Tal\u00e1n 5,5, ha nagyon optimist\u00e1k vagyunk, 6 milli\u00f3 olt\u00e1sig m\u00e9g el tudunk jutni\" - k\u00f6z\u00f6lte a miniszter.\nHozz\u00e1tette: ehhez k\u00e9pest Magyarorsz\u00e1gnak t\u00f6bb mint 10 milli\u00f3 nyugati vakcina \u00e1ll rendelkez\u00e9s\u00e9re, amelyekkel egy harmadik olt\u00e1s sz\u00fcks\u00e9gess\u00e9ge eset\u00e9n mindenkit \u00fajra tudnak oltani, r\u00e1ad\u00e1sul keleti vakcin\u00e1k is rendelkez\u00e9sre \u00e1llnak.\nK\u00fcl\u00f6nb\u00f6z\u0151 szakmai \u00e1ll\u00e1spontok l\u00e9teznek, de minden olt\u00f3anyag legal\u00e1bb 9 h\u00f3napig v\u00e9detts\u00e9get ny\u00fajt - k\u00f6z\u00f6lte.\nA t\u00e1rcavezet\u0151 kiemelte, hogy az Eur\u00f3pai Uni\u00f3 beszerz\u00e9s\u00e9ben 19 milli\u00f3 Pfizer-vakcin\u00e1t kellene megrendelni \u00e9s kifizetni, f\u00fcggetlen\u00fcl att\u00f3l, hogy sz\u00fcks\u00e9g lesz-e az olt\u00f3anyagokra. Ebben a \"120 milli\u00e1rdos kalandban\" Magyarorsz\u00e1g nem tud r\u00e9szt venni, az\u00e9rt sem, mert 2022 m\u00e1sodik fel\u00e9t\u0151l j\u00f3 es\u00e9llyel megfelel\u0151 mennyis\u00e9gben tud majd saj\u00e1t vakcin\u00e1t el\u0151\u00e1ll\u00edtani Debrecenben, az \u00faj gy\u00e1rban - hangs\u00falyozta.\n\"Term\u00e9szetesen Magyarorsz\u00e1g tudom\u00e1sul veszi, hogy az Eur\u00f3pai Uni\u00f3nak van egy k\u00f6z\u00f6s vakcinabeszerz\u00e9si programja, rem\u00e9lj\u00fck, hogy az g\u00f6rd\u00fcl\u00e9kenyebb lesz, mint amilyen az els\u0151 f\u00e1zis volt, sok sikert k\u00edv\u00e1nunk mindenkinek, aki ebben r\u00e9szt vesz, de mi kell\u0151 tartal\u00e9kot halmoztunk fel\" - nyomat\u00e9kos\u00edtotta Guly\u00e1s Gergely.\nA hitelmorat\u00f3rium meghosszabbodik, az ingyenes parkol\u00e1s megsz\u0171nik\nGuly\u00e1s Gergely szavai szerint err\u0151l a korm\u00e1ny szerdai \u00fcl\u00e9s\u00e9n d\u00f6nt\u00f6tt, ahogy arr\u00f3l is, hogy a hitelmorat\u00f3riumr\u00f3l sz\u00f3l\u00f3 vit\u00e1ban nem t\u00e1mogatja a bankok \u00e1ll\u00e1spontj\u00e1t, \u00edgy a morat\u00f3rium \"a jelenlegi szab\u00e1lyok szerint augusztus 31-\u00e9ig meghosszabbodik\".\u00a0\u00a0\u00a0\u00a0\u00a0 Ezt k\u00f6vet\u0151en is szeretn\u00e9k, ha lenne olyan hosszabb \u00e1tmeneti id\u0151szak, amiben mindenki benne maradhatna, aki a hitelmorat\u00f3rium lehet\u0151s\u00e9g\u00e9vel \u00e9l - tette hozz\u00e1. Megjegyezte, t\u00e1rgyalnak a Magyar Nemzeti Bankkal \u00e9s a banksz\u00f6vets\u00e9ggel is.\u00a0\u00a0\u00a0\u00a0\u00a0\u00a0\u00a0\u00a0 Guly\u00e1s Gergely hangs\u00falyozta: tudj\u00e1k, ez nagy \u00e1ldozatot k\u00edv\u00e1n a bankszektort\u00f3l, amely nem is akarta ezt meghozni, ennek ellen\u00e9re azt l\u00e1tj\u00e1k, hogy a jelenlegi helyzetben felt\u00e9tlen\u00fcl sz\u00fcks\u00e9g van r\u00e1 a gazdas\u00e1g sikeres \u00fajraind\u00edt\u00e1s\u00e1hoz, a mag\u00e1nszem\u00e9lyek, a csal\u00e1dok, v\u00e1llalkoz\u00e1sok j\u00f3 p\u00e9nz\u00fcgyi helyzet\u00e9hez.\nNem vit\u00e1s, hogy \u00e9rdemi seg\u00edts\u00e9get jelent azokn\u00e1l, akiknek neh\u00e9zs\u00e9get okozna a vissza\u00e1ll\u00e1s a t\u00f6rleszt\u0151r\u00e9szetek azonnali, \u00fajb\u00f3li fizet\u00e9s\u00e9re - fogalmazott.\n\n\u00a0A Minisztereln\u00f6ks\u00e9get vezet\u0151 miniszter k\u00f6z\u00f6lte azt is, hogy a korm\u00e1ny nem hosszabb\u00edtja meg a vas\u00e1rnap \u00e9jf\u00e9lkor lej\u00e1r\u00f3 ingyenes parkol\u00e1st, keddt\u0151l \u00fajra fizetni kell \u00e9rte.\n\u00a0A hitelmorat\u00f3rium meghosszabb\u00edt\u00e1s\u00e1ra vonatkoz\u00f3 k\u00e9rd\u00e9sre a miniszter elmondta, arra sz\u00e1m\u00edtanak, hogy a t\u00f6rleszteni tud\u00f3k egy\u00e9bk\u00e9nt sem akarj\u00e1k majd ig\u00e9nybe venni ezt a kedvezm\u00e9nyt szeptembert\u0151l, ugyanakkor a kabinet lehet\u0151v\u00e9 akarja tenni, hogy akinek tov\u00e1bbra is sz\u00fcks\u00e9ge van a morat\u00f3riumra, az \u00e9lhessen vele.\nGuly\u00e1s Gergely k\u00f6z\u00f6lte, a korm\u00e1ny egyel\u0151re nem d\u00f6nt\u00f6tt arr\u00f3l, hogy a koronav\u00edrus-j\u00e1rv\u00e1nyra tekintettel felment\u00e9st ad-e az diplom\u00e1z\u00f3knak a nyelvvizsga megszerz\u00e9se al\u00f3l.\nMeg kell \u0151rizni a gyors reag\u00e1l\u00e1si k\u00e9pess\u00e9get a j\u00e1rv\u00e1ny elleni v\u00e9dekez\u00e9shez\nGuly\u00e1s Gergely sz\u00f3lt arr\u00f3l, hogy az Orsz\u00e1ggy\u0171l\u00e9s a h\u00e9ten r\u00e9szben megteremtette a tov\u00e1bbi v\u00e9dekez\u00e9s jogi alapjait, a kivezet\u0151 t\u00f6rv\u00e9nyt ezt k\u00f6vet\u0151en fogja elfogadni. \u00a0\u00a0\u00a0\"Lehet\u0151v\u00e9 tett\u00fck, hogy a rendk\u00edv\u00fcli jogrend, a vesz\u00e9lyhelyzet tov\u00e1bbra is fennmaradjon, ez legfeljebb a parlament \u0151szi \u00fcl\u00e9sszak\u00e1nak kezdet\u00e9t\u0151l sz\u00e1m\u00edtott 15. napig tarthat\" - mondta. Jelezte, a korm\u00e1ny sz\u00e1nd\u00e9ka az, hogy a rendk\u00edv\u00fcli jogrend enn\u00e9l kor\u00e1bban megsz\u0171nj\u00f6n.\nHangoztatta: a korm\u00e1ny kor\u00e1bban is vil\u00e1goss\u00e1 tette, \"\u00e9s ezt most is szeretn\u00e9m meger\u0151s\u00edteni\": a rendk\u00edv\u00fcli jogrendet kiz\u00e1r\u00f3lag addig tartj\u00e1k fenn, am\u00edg arra sz\u00fcks\u00e9g van. Ahhoz azonban, hogy a korm\u00e1ny meg tudja sz\u00fcntetni azt, tiszt\u00e1zni kell, melyek azok a d\u00f6nt\u00e9sek, amikre sz\u00fcks\u00e9g van a rendk\u00edv\u00fcli jogrend megsz\u0171n\u00e9se ut\u00e1n \u00e9s melyek vesztik el a hat\u00e1lyukat a vesz\u00e9lyhelyzet megsz\u0171n\u00e9s\u00e9vel.\n\"Ez\u00e9rt fogadjuk el, ahogy tavaly tavasszal is tett\u00fck, a kivezet\u0151 t\u00f6rv\u00e9nyt, amely tartalmazza a tov\u00e1bbra is hat\u00e1lyban marad\u00f3 szab\u00e1lyokat\" - k\u00f6z\u00f6lte. P\u00e9ldak\u00e9nt a hitelmorat\u00f3riumot \u00e9s a lej\u00e1r\u00f3 okm\u00e1nyok \u00e9rv\u00e9nyess\u00e9g\u00e9nek meghosszabb\u00edt\u00e1s\u00e1t eml\u00edtette.\nMinden Magyarorsz\u00e1gon alkalmazott vakcina hat\u00e1sos \u00e9s biztons\u00e1gos\n\nMeger\u0151s\u00edtette, minden Magyarorsz\u00e1gon enged\u00e9lyezett olt\u00f3anyag biztos\u00edtja az immunit\u00e1st, az antitestvizsg\u00e1lat ugyanakkor \u00f6nmag\u00e1ban nem ad teljes k\u00e9pet a v\u00e9detts\u00e9gr\u0151l, hiszen l\u00e9tezik \u00fagynevezett sejtes immunit\u00e1s is.\nA miniszter k\u00f6z\u00f6lte, az operat\u00edv t\u00f6rzs m\u00e9rlegeli a 12-16 \u00e9ves koroszt\u00e1ly beolt\u00e1s\u00e1t, v\u00e1rhat\u00f3an ehhez meglesz az orvosi j\u00f3v\u00e1hagy\u00e1s. A kabinet azt k\u00e9rte az operat\u00edv t\u00f6rzst\u0151l, hogy technikailag tegye lehet\u0151v\u00e9 a taj-sz\u00e1m n\u00e9lk\u00fcliek olt\u00e1s\u00e1t is - mondta Guly\u00e1s Gerely, aki egy \u00fajabb k\u00e9rd\u00e9sre elmondta, Magyarorsz\u00e1gon egyel\u0151re nem azonos\u00edtott\u00e1k a koronav\u00edrus indiai vari\u00e1ns\u00e1t.\nGuly\u00e1s Gergely k\u00e9rd\u00e9sre kijelentette: g\u0151zer\u0151vel zajlanak a budapesti szuperk\u00f3rh\u00e1z tervez\u00e9si munk\u00e1latai, amelyek rem\u00e9nyeik szerint \u00e9v v\u00e9g\u00e9re be is fejez\u0151dnek, majd megkezd\u0151dhet a kivitelez\u00e9s magyar k\u00f6lts\u00e9gvet\u00e9si forr\u00e1sb\u00f3l \u00e9s uni\u00f3s t\u00e1mogat\u00e1sb\u00f3l.\nA v\u00e9detts\u00e9gi igazolv\u00e1nyok k\u00f6lcs\u00f6n\u00f6s elismer\u00e9s\u00e9r\u0151l sz\u00f3l\u00f3 t\u00e1rgyal\u00e1sokr\u00f3l\n\nKiemelte, egyel\u0151re nem l\u00e1tszik, mikor val\u00f3sulhat meg az uni\u00f3s \u00e1llampolg\u00e1rok szabad utaz\u00e1s\u00e1t seg\u00edt\u0151 eur\u00f3pai z\u00f6ld k\u00e1rtya, ez\u00e9rt a korm\u00e1ny k\u00e9toldal\u00fa meg\u00e1llapod\u00e1sokkal igyekszik seg\u00edteni a magyar \u00e1llampolg\u00e1rok utaz\u00e1s\u00e1t. P\u00e9ldak\u00e9nt eml\u00edtette, hogy Horv\u00e1torsz\u00e1gba \u00e9s Szlov\u00e9ni\u00e1ba nagyobb neh\u00e9zs\u00e9g n\u00e9lk\u00fcl el lehet jutni, de t\u00e1rgyal\u00e1st folytatnak Ausztri\u00e1val is a Szputnyik vakcina elfogad\u00e1s\u00e1r\u00f3l.\n\nMTI 2021. m\u00e1jus 20.\n\n"}]