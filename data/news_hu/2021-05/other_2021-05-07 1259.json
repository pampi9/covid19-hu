[{"date": "2021-05-07 12:59", "url": "https://koronavirus.gov.hu/cikkek/operativ-torzs-465-en-szegtek-meg-maszkviselesi-szabalyokat-csutortokon", "h1": "Operat\u00edv t\u00f6rzs: 465-en szegt\u00e9k meg a maszkvisel\u00e9si szab\u00e1lyokat cs\u00fct\u00f6rt\u00f6k\u00f6n", "body": "\nA rend\u0151r\u00f6k 465 ember ellen int\u00e9zkedtek a maszkvisel\u00e9si k\u00f6telezetts\u00e9g elmulaszt\u00e1sa miatt cs\u00fct\u00f6rt\u00f6k\u00f6n - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f a p\u00e9nteki t\u00e1j\u00e9koztat\u00f3n hozz\u00e1tette: az \u00e9jf\u00e9l \u00e9s reggel 5 \u00f3ra k\u00f6z\u00f6tt \u00e9rv\u00e9nyben l\u00e9v\u0151 kij\u00e1r\u00e1si tilalom megszeg\u00e9se miatt 80-szor int\u00e9zkedtek, 52, Magyarorsz\u00e1gon \u00e1tutaz\u00f3 ember ellen pedig az\u00e9rt, mert nem tartott\u00e1k be a r\u00e1juk vonatkoz\u00f3 rendelkez\u00e9seket.\n\u00a0\u00a0\u00a0\u00a0Ismertette: p\u00e9ntek hajnalban nem sokkal 3 \u00f3ra ut\u00e1n a Budapesti Rend\u0151r-f\u0151kapit\u00e1nys\u00e1gra bejelent\u00e9s \u00e9rkezett egy a f\u0151v\u00e1ros V. ker\u00fclet\u00e9ben l\u00e9v\u0151 t\u00e1rsash\u00e1z alagsor\u00e1ban tartott mag\u00e1nrendezv\u00e9nyr\u0151l. A helysz\u00ednen a rend\u0151r\u00f6k egy \u00fczemen k\u00edv\u00fcli vend\u00e9gl\u00e1t\u00f3helyen sz\u00fclet\u00e9snapot \u00fcnnepl\u0151 17 tag\u00fa t\u00e1rsas\u00e1got tal\u00e1ltak, vel\u00fck szemben a kij\u00e1r\u00e1si tilalom, a rendezv\u00e9nyekre vonatkoz\u00f3 v\u00e9delmi int\u00e9zked\u00e9sek megszeg\u00e9se, tov\u00e1bb\u00e1 csendh\u00e1bor\u00edt\u00e1s miatt szab\u00e1lys\u00e9rt\u00e9si feljelent\u00e9seket tettek \u00e9s a szervez\u0151vel szemben is int\u00e9zkedtek.\n\u00a0\u00a0\u00a0\u00a0Hat\u00f3s\u00e1gi h\u00e1zi karant\u00e9nban 24 690 ember van, k\u00f6z\u00fcl\u00fck 1444-en haszn\u00e1lj\u00e1k az online ellen\u0151rz\u00e9sre fejlesztett mobilalkalmaz\u00e1st - ismertette a sz\u00f3viv\u0151.\n\nMTI 2021. m\u00e1jus 7., p\u00e9ntek 12:39\n\u00a0\n\n"}]