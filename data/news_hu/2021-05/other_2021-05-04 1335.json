[{"date": "2021-05-04 13:35", "url": "https://koronavirus.gov.hu/cikkek/orszagos-tisztifoorvos-az-ovatossag-harmadik-hullam-leszallo-szakaszaban-fontos", "h1": "Orsz\u00e1gos tisztif\u0151orvos: az \u00f3vatoss\u00e1g a harmadik hull\u00e1m lesz\u00e1ll\u00f3 szakasz\u00e1ban is fontos", "body": "\nNapr\u00f3l napra javulnak a j\u00e1rv\u00e1ny\u00fcgyi adatok, az orsz\u00e1g a pand\u00e9mia harmadik hull\u00e1m\u00e1nak lesz\u00e1ll\u00f3\u00e1g\u00e1ban van, de tov\u00e1bbra is fontos az \u00f3vatoss\u00e1g - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia kifejtette, a v\u00e9d\u0151olt\u00e1sok hosszabb t\u00e1v\u00fa v\u00e9delmet jelentenek, de egyik vakcina sem v\u00e9d sz\u00e1zsz\u00e1zal\u00e9kosan. Ez\u00e9rt fontos, hogy az emberek \u00e9ljenek a v\u00e9d\u0151olt\u00e1sok lehet\u0151s\u00e9g\u00e9vel, s emellett tov\u00e1bbra is mindenki tartsa be a v\u00e9delmi int\u00e9zked\u00e9seket.\n\u00a0\u00a0\u00a0\u00a0Elmondta, az Eg\u00e9szs\u00e9g\u00fcgyi Vil\u00e1gszervezet (WHO) egyel\u0151re a Sinopharm vakcin\u00e1j\u00e1r\u00f3l sz\u00f3l\u00f3 szakirodalmi adatokat foglalta \u00f6ssze, a h\u00e9tv\u00e9g\u00e9re v\u00e1rj\u00e1k a szervezetnek az olt\u00f3anyaggal kapcsolatos aj\u00e1nl\u00e1s\u00e1t. A Sinopharm\u00e9 lehet az els\u0151 keleti olt\u00f3anyag, amely felker\u00fclhet a vesz\u00e9lyhelyzeti vakcin\u00e1k list\u00e1j\u00e1ra - tette hozz\u00e1.\n\u00a0\u00a0\u00a0\u00a0A tisztif\u0151orvos arr\u00f3l is besz\u00e9lt, hogy a v\u00e9detts\u00e9gi igazolv\u00e1nnyal m\u00e1r l\u00e1togathat\u00f3 gy\u00f3gy- \u00e9s k\u00f6zf\u00fcrd\u0151kben csek\u00e9ly a v\u00edrus f\u00fcrd\u0151v\u00edzzel terjed\u00e9s\u00e9nek kock\u00e1zata.\nEzzel kapcsolatban elmondta, a Nemzeti N\u00e9peg\u00e9szs\u00e9g\u00fcgyi K\u00f6zpont a Magyar F\u00fcrd\u0151sz\u00f6vets\u00e9ggel k\u00f6z\u00f6sen egy k\u00f6vetelm\u00e9nyrendszert dolgozott ki annak \u00e9rdek\u00e9ben, hogy mindenki biztons\u00e1gosan ig\u00e9nybe vehesse ezt a szolg\u00e1ltat\u00e1st.\n\u00a0\u00a0\u00a0\u00a0Ebben k\u00fcl\u00f6n kit\u00e9rnek a f\u00fcrd\u0151k \u00fajranyit\u00e1s\u00e1hoz sz\u00fcks\u00e9ges m\u0171szaki, technol\u00f3giai, biztons\u00e1gtechnikai, k\u00f6rnyezetv\u00e9delmi \u00e9s eg\u00e9szs\u00e9g\u00fcgyi el\u0151\u00edr\u00e1sokra egyar\u00e1nt. Meghat\u00e1rozt\u00e1k az \u00fczemeltet\u00e9shez sz\u00fcks\u00e9ges szem\u00e9lyi fel\u00e9teleket, a medencev\u00edz mikrobiol\u00f3giai \u00e9s k\u00e9miai \u00f6sszet\u00e9tel\u00e9t. Kidolgozt\u00e1k tov\u00e1bb\u00e1 a fert\u0151tlen\u00edt\u00e9s, a takar\u00edt\u00e1s szab\u00e1lyait, mindezen krit\u00e9riumokr\u00f3l a f\u00fcrd\u0151 k\u00f6teles \u00fczemnapl\u00f3t vezetni.\n\u00a0\u00a0\u00a0\u00a0M\u00fcller Cec\u00edlia arra k\u00e9rt mindenkit, hogy betegen, l\u00e1zasan, esetleges b\u00e9lpanaszokkal ne menjen f\u00fcrd\u0151be, a medencehaszn\u00e1lat el\u0151tt haszn\u00e1lja a zuhanyz\u00f3t, a l\u00e1bmos\u00f3t, valamint lehet\u0151s\u00e9g szerint tartson a t\u00f6bbiekt\u0151l kell\u0151 t\u00e1vols\u00e1got.\nA szakember kiemelte, keddre ezer al\u00e1 cs\u00f6kkent a napi \u00faj fert\u0151z\u00f6ttek sz\u00e1ma (726). A k\u00f3rh\u00e1zban \u00e1poltak sz\u00e1ma a folyamatos cs\u00f6kken\u00e9s ellen\u00e9re is jelent\u0151s; m\u00e9g 4739-en szorulnak a fert\u0151z\u00e9s k\u00f6vetkezt\u00e9ben k\u00f3rh\u00e1zi \u00e1pol\u00e1sra \u00e9s 549-en l\u00e9legeztet\u0151g\u00e9pre - mondta.\n\u00a0\u00a0\u00a0\u00a0Kiemelte, a j\u00e1rv\u00e1ny harmadik hull\u00e1m\u00e1nak lesz\u00e1ll\u00f3\u00e1g\u00e1ban vagyunk ugyan, de a pand\u00e9mi\u00e1nak nincs v\u00e9ge. \u00d3vatoss\u00e1gra \u00e9s a higi\u00e9niai szab\u00e1lyok betart\u00e1s\u00e1ra van sz\u00fcks\u00e9g, f\u00fcggetlen\u00fcl att\u00f3l, kapott-e valaki olt\u00e1st.\n\u00a0\u00a0\u00a0\u00a0Arra a k\u00e9rd\u00e9sre, hogy sz\u00fcks\u00e9g lehet-e egy harmadik d\u00f3zisra az olt\u00e1sokb\u00f3l, M\u00fcller Cec\u00edlia szerint m\u00e9g nincs adekv\u00e1t v\u00e1lasz. Jelezte, az olt\u00e1sok bead\u00e1s\u00e1nak kezdete \u00f3ta m\u00e9g nem telt el annyi id\u0151, hogy ebb\u0151l tapasztalatokat lehessen levonni.\nAzt mondta, b\u00e1rmelyik vakcin\u00e1n\u00e1l sz\u00fcks\u00e9g lehet egy harmadik olt\u00e1sra, \u00e9s a forgat\u00f3k\u00f6nyvek k\u00f6z\u00f6tt szerepel a j\u00e1rv\u00e1ny szezon\u00e1liss\u00e1 v\u00e1l\u00e1sa is - amely eset\u00e9n \u00e9vente ism\u00e9telni kell az olt\u00e1sokat -, de erre most m\u00e9g biztons\u00e1ggal v\u00e1laszolni nem lehet.\n\nMTI 2021. m\u00e1jus 4.\n\n"}]