[{"date": "2021-05-28 15:16", "url": "https://koronavirus.gov.hu/cikkek/szijjarto-magyarorszag-adta-legsikeresebb-valaszt-jarvany-gazdasagi-kovetkezmenyeire", "h1": "Szijj\u00e1rt\u00f3: Magyarorsz\u00e1g adta a legsikeresebb v\u00e1laszt a j\u00e1rv\u00e1ny gazdas\u00e1gi k\u00f6vetkezm\u00e9nyeire", "body": "\nMagyarorsz\u00e1g adta a legsikeresebb v\u00e1laszt eur\u00f3pai \u00f6sszehasonl\u00edt\u00e1sban a koronav\u00edrus-j\u00e1rv\u00e1ny gazdas\u00e1gi k\u00f6vetkezm\u00e9nyeire - mondta p\u00e9nteken Londonban\u00a0Szijj\u00e1rt\u00f3\u00a0P\u00e9ter.\n\n\nA k\u00fclgazdas\u00e1gi \u00e9s k\u00fcl\u00fcgyminiszter a nemzetk\u00f6zi h\u00edr\u0171 Nanushka magyar divath\u00e1z-h\u00e1l\u00f3zat londoni boltj\u00e1nak megnyit\u00f3\u00fcnneps\u00e9g\u00e9n felsz\u00f3lalva elmondta: vil\u00e1ggazdas\u00e1gi szinten 42 sz\u00e1zal\u00e9kkal zuhant a m\u0171k\u00f6d\u0151t\u0151ke-\u00e1raml\u00e1s az elm\u00falt \u00e9vben, a Magyarorsz\u00e1gra \u00e9rkez\u0151 k\u00f6zvetlen k\u00fclf\u00f6ld t\u0151kebefektet\u00e9sek \u00e9rt\u00e9ke ugyanakkor 140 sz\u00e1zal\u00e9kkal emelkedett.\n\u00a0\u00a0\u00a0\u00a0Hangs\u00falyozta: a vil\u00e1gkereskedelem \u00e9rt\u00e9ke tavaly 9 sz\u00e1zal\u00e9kkal cs\u00f6kkent, a magyar export ugyanakkor 100 milli\u00e1rd eur\u00f3 f\u00f6l\u00e9 n\u0151tt, \u00e9s Magyarorsz\u00e1g ezzel a vil\u00e1g orsz\u00e1gai k\u00f6z\u00f6tt a 12. helyen volt a hazai \u00f6sszterm\u00e9khez (GDP) m\u00e9rt export\u00e9rt\u00e9k alapj\u00e1n.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter kijelentette: Magyarorsz\u00e1g ir\u00e1nyt\u0171je a koronav\u00edrus-v\u00e1ls\u00e1ghoz hasonl\u00f3 helyzetekben a nemzeti \u00e9rdek, mivel ez k\u00edn\u00e1lja a legjobb es\u00e9lyt a hib\u00e1k elker\u00fcl\u00e9s\u00e9re.\n\u00a0\u00a0\u00a0\u00a0Ez volt Magyarorsz\u00e1g ir\u00e1nyt\u0171je a j\u00e1rv\u00e1ny okozta v\u00e1ls\u00e1g kezel\u00e9s\u00e9ben is. A korm\u00e1ny v\u00e1lasztotta megold\u00e1s a magyar gazdas\u00e1gt\u00f6rt\u00e9net eddigi legnagyobb \u00e9rt\u00e9k\u0171 beruh\u00e1z\u00e1s\u00f6szt\u00f6nz\u0151 csomag \u00f6ssze\u00e1ll\u00edt\u00e1sa volt, azzal a c\u00e9llal, hogy el lehessen ker\u00fclni a nagyar\u00e1ny\u00fa munkan\u00e9lk\u00fclis\u00e9g kialakul\u00e1s\u00e1t.\n\u00a0\u00a0\u00a0\u00a0Az eredm\u00e9nyeket sz\u00e1mokban lehet m\u00e9rni: jelenleg 41 ezerrel t\u00f6bb embernek van munk\u00e1ja Magyarorsz\u00e1gon, mint a j\u00e1rv\u00e1ny el\u0151tt, \u00e9s ebben j\u00f3 p\u00e9ld\u00e1t mutatott a Nanushka \u00fczleth\u00e1l\u00f3zat is, amely szint\u00e9n b\u0151v\u00edtette alkalmazotti \u00e1llom\u00e1ny\u00e1t - mondta\u00a0Szijj\u00e1rt\u00f3\u00a0P\u00e9ter.\n\u00a0\u00a0\u00a0\u00a0A miniszter kulcsfontoss\u00e1g\u00fanak nevezte, hogy legyenek olyan magyar v\u00e1llalatok, amelyek nemcsak a magyar piacon, hanem glob\u00e1lisan, a nemzetk\u00f6zi piacokon is sikeresek.\n\u00a0\u00a0\u00a0\u00a0A magyar korm\u00e1ny mindent megtesz az e c\u00e9lt szolg\u00e1l\u00f3 kezdem\u00e9nyez\u00e9sek t\u00e1mogat\u00e1s\u00e1ra, a magyar gazdas\u00e1gpolitika egyik pill\u00e9r\u00e9t jelenti annak el\u0151seg\u00edt\u00e9se, hogy a magyar v\u00e1llalatok glob\u00e1lis m\u00e1rkanevekk\u00e9 fejl\u0151djenek - fogalmazott\u00a0Szijj\u00e1rt\u00f3\u00a0P\u00e9ter.\n\u00a0\u00a0\u00a0\u00a0Hozz\u00e1tette: ennek a gazdas\u00e1gpolitik\u00e1nak \u00e9s a Magyarorsz\u00e1gra jellemz\u0151 kreativit\u00e1snak a t\u00f6k\u00e9letes kombin\u00e1ci\u00f3ja a Nanushka divath\u00e1z.\n\u00a0\u00a0\u00a0\u00a0Baldaszti P\u00e9ter, a Nanushka t\u00e1rstulajdonosa \u00e9s \u00fcgyvezet\u0151 igazgat\u00f3ja hangs\u00falyozta: a m\u00e1rka az ut\u00f3bbi \u00e9vekben jelent\u0151s nemzetk\u00f6zi sikereket \u00e9rt el, a GB & Partners 2016-os befektet\u00e9se nyom\u00e1n n\u00e9gy \u00e9v alatt h\u00faszszoros\u00e1ra n\u00f6velte \u00e1rbev\u00e9tel\u00e9t \u00e9s lok\u00e1lis divatm\u00e1rk\u00e1b\u00f3l glob\u00e1lis luxusipari szerepl\u0151v\u00e9 v\u00e1lt.\n\u00a0\u00a0\u00a0\u00a0A Nanushka term\u00e9keit m\u00e1ra t\u00f6bb mint 500 viszontelad\u00f3n kereszt\u00fcl, 50 orsz\u00e1gban forgalmazza vil\u00e1gszerte, online \u00e9rt\u00e9kes\u00edt\u00e9se pedig t\u00f6bb mint sz\u00e1z orsz\u00e1gban el\u00e9rhet\u0151. A m\u00e1rka 2020-ban eur\u00f3pai viszonylatban a leggyorsabban n\u00f6vekv\u0151 divatipari v\u00e1llalat c\u00edmet nyerte el a Financial Times rangsorol\u00e1sa szerint.\n\u00a0\u00a0\u00a0\u00a0A m\u00e1rka m\u00f6g\u00f6tt \u00e1ll\u00f3 Vanguards csoporthoz a Nanushka 2020-ban csatlakozott. A c\u00e9gcsoportot Gubicza \u00c1goston, az EXIM Bank Export\u00f6szt\u00f6nz\u0151 \u00e9s N\u00f6veked\u00e9si Mag\u00e1nt\u0151kelapj\u00e1t is kezel\u0151 GB & Partners Kock\u00e1zati T\u0151kealap-kezel\u0151 Zrt. vezet\u0151je \u00e9s Baldaszti P\u00e9ter hozta l\u00e9tre, hogy a Nanushka sikereihez hasonl\u00f3 v\u00e1llalkoz\u00e1sokat \u00e9p\u00edtsen budapesti k\u00f6zponttal, de glob\u00e1lis jelenl\u00e9ttel. A divatipari c\u00e9gcsoport olyan n\u00f6veked\u00e9si platformot biztos\u00edt felt\u00f6rekv\u0151 eur\u00f3pai divatm\u00e1rk\u00e1k sz\u00e1m\u00e1ra, amely el\u0151seg\u00edti az 1-5 milli\u00f3 eur\u00f3s \u00e1rbev\u00e9teli szintr\u0151l a 100 milli\u00f3 eur\u00f3 feletti m\u00e9ret el\u00e9r\u00e9s\u00e9t.\n\n\nMTI 2021. m\u00e1jus 28.\n\n"}]