[{"date": "2021-05-04 12:41", "url": "https://koronavirus.gov.hu/cikkek/szijjarto-van-eleg-oltoanyag-mindenkinek-aki-keri", "h1": "Szijj\u00e1rt\u00f3: van el\u00e9g olt\u00f3anyag mindenkinek, aki k\u00e9ri", "body": "\nEur\u00f3p\u00e1ban el\u0151sz\u00f6r Magyarorsz\u00e1g \u00e9rte el azt, hogy van el\u00e9g olt\u00f3anyag minden olyan ember beolt\u00e1s\u00e1ra, aki k\u00e9ri - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter, miut\u00e1n a Pfizer magyarorsz\u00e1gi vez\u00e9rigazgat\u00f3j\u00e1val egyeztetett kedden.\n\n\nHozz\u00e1tette: ha a Pfizer nem sz\u00e1ll\u00edtott volna, akkor biztosan nem lenn\u00e9nk ebben a helyzetben.\n\u00a0\u00a0\u00a0\u00a0A c\u00e9ggel k\u00f6t\u00f6tt szerz\u0151d\u00e9s 10,8 milli\u00f3 olt\u00f3anyagr\u00f3l sz\u00f3l, kedden a 20. sz\u00e1ll\u00edtm\u00e1ny \u00e9rkezik, 334 ezer olt\u00f3anyaggal. Ezzel \u00f6sszesen m\u00e1r 2,8 milli\u00f3t \u00e9r el a Pfizer \u00e1ltal Magyarorsz\u00e1gra sz\u00e1ll\u00edtott olt\u00f3anyagok sz\u00e1ma.\u00a0\u00a0Ez\u00e1ltal ma az orsz\u00e1gba a legt\u00f6bb vakcina \u00e9ppen a Pfizert\u0151l \u00e9rkezett - mondta.\n\u00a0\u00a0\u00a0\u00a0Ezeknek a sz\u00e1ll\u00edt\u00e1soknak, valamint annak k\u00f6sz\u00f6nhet\u0151en, hogy a korm\u00e1ny nem tekintett ideol\u00f3giai k\u00e9rd\u00e9sk\u00e9nt a vakcin\u00e1ra, \u00e9s a \"sz\u00e9lr\u00f3zsa keleti \u00e9s nyugati ir\u00e1ny\u00e1b\u00f3l\" is v\u00e1s\u00e1rolt, elmondhat\u00f3: Magyarorsz\u00e1gon fordul \u00e1t az olt\u00f3anyagok piaca a keresleti piacb\u00f3l a k\u00edn\u00e1latiba - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Kiemelte, hogy a fiatalok olt\u00e1s\u00e1ban is nagy szerepet sz\u00e1nnak a Pfizernek. A megfelel\u0151 k\u00e9szleteket arra tartal\u00e9kolj\u00e1k, hogy a 16 \u00e9s 18 \u00e9v k\u00f6z\u00f6ttieket be tudj\u00e1k oltani, \u00e9s v\u00e1rj\u00e1k a tudom\u00e1nyos \u00e1ll\u00e1spontokat a 16 \u00e9vn\u00e9l fiatalabban olt\u00e1s\u00e1nak esetleges lehet\u0151s\u00e9g\u00e9r\u0151l. Ahogy a tudom\u00e1nyos szakma d\u00f6nt, \u00fagy fognak cselekedni - k\u00f6z\u00f6lte.\n\u00a0\u00a0\u00a0\u00a0A miniszter elmondta: az\u00e9rt l\u00e1togattak el a c\u00e9g magyarorsz\u00e1gi k\u00e9pviselet\u00e9re, hogy kifejezz\u00e9k a nagyrabecs\u00fcl\u00e9s\u00fcket \u00e9s a k\u00f6sz\u00f6net\u00fcket a c\u00e9g valamennyi munkat\u00e1rs\u00e1nak. Tavaly december 26. \u00f3ta mindannyian komoly munk\u00e1t v\u00e9geztek annak \u00e9rdek\u00e9ben, hogy nagy mennyis\u00e9g\u0171 olt\u00f3anyag \u00e9rkezzen Magyarorsz\u00e1gra.\n\u00a0\u00a0\u00a0\u00a0Vereckei P\u00e9ter, a Pfizer Gy\u00f3gyszerkereskedelmi Kft. \u00fcgyvezet\u0151 igazgat\u00f3ja felid\u00e9zte, hogy tavaly m\u00e1rciusban jelentett\u00e9k be a vakcina kifejleszt\u00e9s\u00e9t, majd decemberben Magyarorsz\u00e1gra is meg\u00e9rkezett az els\u0151 sz\u00e1ll\u00edtm\u00e1nyuk. Az Eur\u00f3pai Bizotts\u00e1ggal \u00e9s az eur\u00f3pai korm\u00e1nyokkal al\u00e1\u00edrt szerz\u0151d\u00e9sekben mintegy 600 milli\u00f3 adagot k\u00f6t\u00f6ttek le. Ebb\u0151l keddig 2,8 milli\u00f3 adag meg\u00e9rkezett Magyarorsz\u00e1gra.\n\u00a0\u00a0\u00a0\u00a0A Pfizer v\u00e1llalta, hogy felp\u00f6rgeti a sz\u00e1ll\u00edt\u00e1sait az uni\u00f3ban, \u00edgy a m\u00e1sodik negyed\u00e9v sor\u00e1n Magyarorsz\u00e1gra 4,6 milli\u00f3 adag vakcina \u00e9rkezhet. M\u00e1jusban k\u00f6zel 1,3 milli\u00f3, j\u00faniusban pedig tov\u00e1bbi 2,2 milli\u00f3 - sorolta, hozz\u00e1t\u00e9ve: folytatj\u00e1k a sz\u00e1ll\u00edt\u00e1sokat a harmadik negyed\u00e9vben is. Ez val\u00f3ban lehet\u0151v\u00e9 teszi, hogy a 16-18 \u00e9ves koroszt\u00e1lyt is beolthass\u00e1k.\n\u00a0\u00a0\u00a0\u00a0Az \u00fcgyvezet\u0151 igazgat\u00f3 fontosnak nevezte, hogy mindenki felvegye az olt\u00e1st, ami a leghat\u00e9konyabb eszk\u00f6z a j\u00e1rv\u00e1ny megf\u00e9kez\u00e9s\u00e9re.\n\u00a0\u00a0\u00a0\u00a0A Pfizer-Biontech vakcina m\u00f6g\u00f6tt \u00e1ll\u00f3 hatalmas klinikai tapasztalat, a vil\u00e1gszerte mintegy 260 milli\u00f3 adag beadott d\u00f3zis mindenk\u00e9ppen n\u00f6veli a vakcin\u00e1ba vetett bizalmat - mondta.\nVereckei P\u00e9ter hangs\u00falyozta, hogy tov\u00e1bbra is elk\u00f6telezettek\u00a0\u00a0korm\u00e1nnyal \u00e9s az eg\u00e9szs\u00e9g\u00fcgyi szakemberekkel val\u00f3 egy\u00fcttm\u0171k\u00f6d\u00e9s ir\u00e1nt.\n\n\nMTI 2021. m\u00e1jus 4.\n\n"}]