[{"date": "2021-05-13 14:25", "url": "https://koronavirus.gov.hu/cikkek/operativ-torzs-144-ezer-regisztralt-foglalhat-pfizer-oltasra-idopontot-online", "h1": "Operat\u00edv t\u00f6rzs: 144 ezer regisztr\u00e1lt foglalhat Pfizer-olt\u00e1sra id\u0151pontot online", "body": "\nCs\u00fct\u00f6rt\u00f6k\u00f6n 144 ezer regisztr\u00e1ltat \u00e9rtes\u00edtenek sms-ben arr\u00f3l, hogy \u0151k a koronav\u00edrus elleni Sinopharm-, AstraZeneca- \u00e9s a Szputnyik vakcina mellett Pfizer-vakcin\u00e1val t\u00f6rt\u00e9n\u0151 olt\u00e1sra is foglalhatnak id\u0151pontot online - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs nev\u00e9ben a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nGalg\u00f3czi \u00c1gnes azt mondta: az \u00e9rtes\u00edtettek p\u00e9ntek \u00e9s kedd k\u00f6z\u00f6tti napokra foglalhatnak id\u0151pontot.\n\u00a0\u00a0\u00a0\u00a0V\u00e1rhat\u00f3an a k\u00f6zelj\u00f6v\u0151ben is lesz ilyen k\u00f6zvetlen id\u0151pontfoglal\u00e1si lehet\u0151s\u00e9g a Pfizer-vakcin\u00e1ra, ez azonban a folyamatosan \u00e9rkez\u0151 vakcinasz\u00e1ll\u00edtm\u00e1nyokt\u00f3l \u00e9s az azokb\u00f3l els\u0151k\u00f6r\u00f6s olt\u00e1sra felhaszn\u00e1lhat\u00f3 vakcin\u00e1k mennyis\u00e9g\u00e9t\u0151l f\u00fcgg - tette hozz\u00e1.\n\u00a0\u00a0\u00a0\u00a0Felh\u00edvta a figyelmet arra, hogy a regisztr\u00e1ltak tov\u00e1bbra is foglalhatnak id\u0151pontot AstraZeneca-, Sinopharm- \u00e9s Szputnyik v\u00e9d\u0151olt\u00e1sokra a k\u00f3rh\u00e1zi olt\u00f3pontokra. Kiemelte: a Szputnyik vakcin\u00e1b\u00f3l a teljes sz\u00e1ll\u00edtm\u00e1ny meg\u00e9rkezett, az utols\u00f3 k\u00e9szlet ker\u00fcl ki az olt\u00f3pontokra, ez\u00e9rt aki ebb\u0151l szeretne r\u00e9szes\u00fclni \u00e9s m\u00e1r regisztr\u00e1lt, foglaljon id\u0151pontot mag\u00e1nak az olt\u00e1sra. Id\u0151pontfoglal\u00e1s:\u00a0https://www.eeszt.gov.hu/hu/covid-oltas-idopontfoglalas\n\u00a0\u00a0\u00a0\u00a0Megjegyezte: szerd\u00e1n 64 800 Moderna-vakcina \u00e9rkezett, ezek els\u0151- \u00e9s m\u00e1sodik k\u00f6r\u00f6s olt\u00e1sra ker\u00fclnek a h\u00e1ziorvosokhoz. \u00c9rkezett 30 ezer Janssen-vakcina is, ezek szint\u00e9n a h\u00e1ziorvosokhoz ker\u00fclnek. Emellett cs\u00fct\u00f6rt\u00f6k\u00f6n 67 200 AstraZeneca-vakcina \u00e9rkezett, ezeket m\u00e1sodik k\u00f6r\u00f6s olt\u00e1sokra haszn\u00e1lj\u00e1k fel.\n\u00a0\u00a0\u00a0\u00a0Kiemelte: az olt\u00e1si program folyamatos Magyarorsz\u00e1gon, m\u00e1r 4 420 767 embert oltottak be, k\u00f6z\u00fcl\u00fck 2 584 879-en m\u00e1r a m\u00e1sodik olt\u00e1sukat is megkapt\u00e1k.\n\u00a0\u00a0\u00a0\u00a0Mint mondta, cs\u00fct\u00f6rt\u00f6k\u00f6n megkezd\u0151d\u00f6tt a 16-18 \u00e9vesek olt\u00e1sa a k\u00f3rh\u00e1zi olt\u00f3pontokon, amely keddig tart. A regisztr\u00e1lt 16-18 \u00e9veseknek m\u00e9g nyitva \u00e1ll az id\u0151pontfoglal\u00e1s lehet\u0151s\u00e9ge. Felh\u00edvta a figyelmet arra, hogy Magyarorsz\u00e1g az els\u0151 uni\u00f3s orsz\u00e1g, ahol az id\u0151sek, a kr\u00f3nikus betegek \u00e9s a feln\u0151ttek ut\u00e1n sz\u00e9lesk\u00f6r\u0171en megkezd\u0151dhetett a 18 \u00e9v alattiak olt\u00e1sa is.\n\u00a0\u00a0\u00a0\u00a0Elmondta: az elm\u00falt h\u00e9t j\u00e1rv\u00e1ny\u00fcgyi adatai nagyon kedvez\u0151ek, 35 sz\u00e1zal\u00e9kkal cs\u00f6kkent Magyarorsz\u00e1gon a regisztr\u00e1lt koronav\u00edrus-fert\u0151z\u00f6ttek sz\u00e1ma, A 18. h\u00e9ten az el\u0151z\u0151 heti adatokhoz k\u00e9pest 8275 \u00faj fert\u0151z\u00e9st regisztr\u00e1ltak, 4441-gyel kevesebbet, mint a 17. h\u00e9ten.\n\u00a0\u00a0\u00a0\u00a0K\u00f6z\u00f6lte: nem v\u00e1ltozott a fert\u0151z\u00f6ttek \u00e1tlag\u00e9letkora, tov\u00e1bbra is 43 \u00e9v. A nemek ar\u00e1nya sem v\u00e1ltozott, a fert\u0151z\u00f6ttek 54 sz\u00e1zal\u00e9ka n\u0151, 46 sz\u00e1zal\u00e9ka f\u00e9rfi. A fert\u0151z\u00f6ttek korcsoportos megoszl\u00e1s\u00e1ban sincs v\u00e1ltoz\u00e1s: a 18-ik h\u00e9tig regisztr\u00e1lt fert\u0151z\u00f6ttek 23 sz\u00e1zal\u00e9ka a 40-49 \u00e9vesek, alig t\u00f6bb mint 17 sz\u00e1zal\u00e9ka az 50-59 \u00e9vesek, 16 sz\u00e1zal\u00e9ka a 30-39 \u00e9vesek korcsoportj\u00e1b\u00f3l ker\u00fclt ki, m\u00edg a 65 \u00e9v felettiek korcsoportj\u00e1ba a fert\u0151z\u00f6ttek 12 sz\u00e1zal\u00e9ka tartozik.\n\u00a0\u00a0\u00a0\u00a0A legt\u00f6bb fert\u0151z\u00f6ttet, az \u00faj esetek 12-12 sz\u00e1zal\u00e9k\u00e1t tov\u00e1bbra is Pest megy\u00e9ben \u00e9s Budapesten regisztr\u00e1lt\u00e1k. A legnagyobb ar\u00e1nyban, 50 sz\u00e1zal\u00e9kkal Tolna megy\u00e9ben cs\u00f6kkent az \u00faj fert\u0151z\u00f6ttek sz\u00e1ma, Csongr\u00e1d-Csan\u00e1d megy\u00e9ben \u00e9s Kom\u00e1rom-Esztergom megy\u00e9ben 45-45 sz\u00e1zal\u00e9kos volt a cs\u00f6kken\u00e9s.\n\u00a0\u00a0\u00a0\u00a0Galg\u00f3czi \u00c1gnes elmondta: sok koronav\u00edrus-fert\u0151z\u00e9sen \u00e1tesett beteget \u00e9rint a poszt-Covid-szindr\u00f3ma. Azt k\u00e9rte, aki a gy\u00f3gyul\u00e1s ut\u00e1n b\u00e1rmilyen fennmarad\u00f3 t\u00fcnetet, panaszt tapasztal, forduljon h\u00e1ziorvos\u00e1hoz, aki a megfelel\u0151 szakrendel\u00e9sre ir\u00e1ny\u00edtja.\n\nMTI 2021. m\u00e1jus 13., cs\u00fct\u00f6rt\u00f6k 14:14\n\n"}]