[{"date": "2021-05-03 12:58", "url": "https://koronavirus.gov.hu/cikkek/operativ-torzs-1966-szegtek-meg-maszkviselesi-szabalyokat-hetvegen", "h1": "Operat\u00edv t\u00f6rzs: 1966-an szegt\u00e9k meg a maszkvisel\u00e9si szab\u00e1lyokat a h\u00e9tv\u00e9g\u00e9n", "body": "\nA rend\u0151r\u00f6k 1966 emberrel szemben int\u00e9zkedtek a h\u00e9tv\u00e9g\u00e9n a maszkvisel\u00e9si k\u00f6telezetts\u00e9g elmulaszt\u00e1sa miatt - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f ismertet\u00e9se szerint p\u00e9nteken, szombaton \u00e9s vas\u00e1rnap k\u00f6zter\u00fcleten 1922-en, egy\u00e9b, a rendeletben szerepl\u0151 z\u00e1rt helyen kilencen, t\u00f6megk\u00f6zleked\u00e9si eszk\u00f6z\u00f6n 35-en nem viseltek v\u00e9d\u0151maszkot.\n\u00a0\u00a0\u00a0\u00a0A rend\u0151r alezredes sz\u00f3lt arr\u00f3l is, hogy a kij\u00e1r\u00e1si tilalomra vonatkoz\u00f3 szab\u00e1ly megszeg\u00e9se ok\u00e1n 668 esetben kellett fell\u00e9pni az elm\u00falt 72 \u00f3r\u00e1ban, a Budapesti Rend\u0151r-f\u0151kapit\u00e1nys\u00e1g munkat\u00e1rsai pedig k\u00e9t f\u0151v\u00e1rosi helysz\u00ednen is int\u00e9zkedtek zen\u00e9s rendezv\u00e9nyek szervez\u0151i \u00e9s r\u00e9sztvev\u0151i ellen; t\u00f6bben drogot fogyasztottak a helysz\u00ednen v\u00e9gzett k\u00e1b\u00edt\u00f3szer-gyorsteszt alapj\u00e1n.\n\u00a0\u00a0\u00a0\u00a0A h\u00e9tv\u00e9g\u00e9n a rend\u0151r\u00f6k 193-szor int\u00e9zkedtek Magyarorsz\u00e1gon \u00e1tutaz\u00f3kkal szemben a szab\u00e1lyok megszeg\u00e9se miatt.\n\u00a0\u00a0\u00a0\u00a0Jelenleg 27 386 ember van hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1668-an haszn\u00e1lj\u00e1k az online ellen\u0151rz\u00e9sre fejlesztett mobil alkalmaz\u00e1st - ismertette a sz\u00f3viv\u0151.\nG\u00e1l Krist\u00f3f elmondta azt is, hogy b\u00e1r szombaton \u00fajabb enyh\u00edt\u0151 rendelkez\u00e9sek l\u00e9ptek \u00e9letbe, az \u00e1ltal\u00e1nos v\u00e9delmi int\u00e9zked\u00e9sek, \u00edgy a maszkvisel\u00e9s, az \u00e9jszakai kij\u00e1r\u00e1si tilalom \u00e9s a gy\u00fclekez\u00e9s, csoportosul\u00e1s tilalma tov\u00e1bbra is \u00e9rv\u00e9nyben van.\n\u00a0\u00a0\u00a0\u00a0\"K\u00e9rj\u00fck egy\u00fcttm\u0171k\u00f6d\u00e9s\u00fcket, hogy a k\u00f6z\u00f6sen el\u00e9rt eredm\u00e9nyeket meg tudjuk \u0151rizni!\" - mondta a sz\u00f3viv\u0151.\nG\u00e1l Krist\u00f3f arra is felh\u00edvta a figyelmet, hogy a v\u00e9detts\u00e9gi igazolv\u00e1ny kiemelt jogi v\u00e9delmet kapott: aki azt meghamis\u00edtja vagy jogosulatlanul haszn\u00e1lja, k\u00f6zokirat-hamis\u00edt\u00e1st k\u00f6vet el, ami\u00e9rt 5 \u00e9vig tart\u00f3 szabads\u00e1gveszt\u00e9s szabhat\u00f3 ki.\n\n\nMTI 2021. m\u00e1jus 3.\n\n"}]