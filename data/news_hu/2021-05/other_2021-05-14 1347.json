[{"date": "2021-05-14 13:47", "url": "https://koronavirus.gov.hu/cikkek/gyorgy-istvan-mar-barki-napokon-belul-megkaphatja-az-oltast", "h1": "Gy\u00f6rgy Istv\u00e1n: m\u00e1r b\u00e1rki napokon bel\u00fcl megkaphatja az olt\u00e1st", "body": "\nM\u00e1r b\u00e1rki napokon bel\u00fcl megkaphatja a v\u00e9d\u0151olt\u00e1st \u00e9letkort\u00f3l \u00e9s foglalkoz\u00e1st\u00f3l f\u00fcggetlen\u00fcl - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n, aki az orsz\u00e1gos olt\u00e1si munkacsoport vezet\u0151je is, besz\u00e1molt arr\u00f3l, hogy cs\u00fct\u00f6rt\u00f6k\u00f6n rendben megkezd\u0151d\u00f6tt a 16-18 \u00e9vesek olt\u00e1sa a k\u00f3rh\u00e1zi olt\u00f3pontokon Pfizer-vakcin\u00e1val. Az olt\u00e1sra regisztr\u00e1lt mintegy 95 ezer fiatal t\u00falnyom\u00f3 t\u00f6bbs\u00e9ge foglalt id\u0151pontot, aki m\u00e9g nem tette meg, keddig van r\u00e1 lehet\u0151s\u00e9ge. Id\u0151pontfoglal\u00e1s:\u00a0https://www.eeszt.gov.hu/hu/covid-oltas-idopontfoglalas\n\u00a0\u00a0\u00a0\u00a0Elmondta, hogy szint\u00e9n cs\u00fct\u00f6rt\u00f6k\u00f6n 144 ezer olt\u00e1sra regisztr\u00e1lt feln\u0151ttet \u00e9rtes\u00edtettek sms-ben arr\u00f3l, hogy a Pfizer-olt\u00f3anyagra is foglalhatnak id\u0151pontot. \u0150k azok, akik legr\u00e9gebben regisztr\u00e1ltak, \u00e9s m\u00e9g nem kaptak olt\u00e1st. Ha ennek az az oka, hogy nem fogadt\u00e1k el a felaj\u00e1nlott vakcin\u00e1k egyik\u00e9t sem, most szint\u00e9n keddig jelentkezhetnek Pfizer-olt\u00f3anyagra. Ha marad szabad id\u0151pont, tov\u00e1bbi olt\u00e1sra v\u00e1r\u00f3knak k\u00fcldenek sms-t.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, hogy minden, els\u0151 k\u00f6r\u00f6s olt\u00e1sra felhaszn\u00e1lhat\u00f3 vakcin\u00e1t el\u00e9rhet\u0151v\u00e9 tesznek.\n\u00a0\u00a0\u00a0\u00a0Tov\u00e1bbra is el\u00e9rhet\u0151 az olt\u00f3pontokon a Szputnyik, a Sinopharm-vakcina, \u00e9s vannak szabad id\u0151pontok az AstraZeneca-olt\u00f3anyagra. A Szputnyik vakcin\u00e1ra korl\u00e1tozott sz\u00e1mban lehet id\u0151pontot foglalni, mert az orosz f\u00e9l m\u00e1r lesz\u00e1ll\u00edtotta a szerz\u0151d\u00f6tt mennyis\u00e9get. Az elm\u00falt hetekben jelent\u0151s mennyis\u00e9g\u0171 Sinopharm-vakcina \u00e9rkezett, \u00e9s nagyobb mennyis\u00e9g m\u00e9g v\u00e1rhat\u00f3 - ismertette.\n\u00a0\u00a0\u00a0\u00a0Ezen a h\u00e9ten 64 800 Moderna-vakcina \u00e9rkezett, amelyeknek egy r\u00e9sz\u00e9t a m\u00e1sodik olt\u00e1sra haszn\u00e1lj\u00e1k fel, az els\u0151 k\u00f6r\u00f6s olt\u00e1sra h\u00e1romezer h\u00e1ziorvosnak biztos\u00edtottak 1-1 ampull\u00e1t, akik ezekkel 30 ezer embert olthatnak be.\n\u00a0\u00a0\u00a0\u00a0Kit\u00e9rt arra, hogy az egyd\u00f3zis\u00fa Janssen-olt\u00f3anyagot k\u00e9t helyen haszn\u00e1lj\u00e1k fel. Az olt\u00f3buszokon els\u0151sorban a kistelep\u00fcl\u00e9seken, k\u00f6zt\u00fck h\u00e1tr\u00e1nyos helyzet\u0171 falvakban \u00e9l\u0151ket oltj\u00e1k be vele; a napokban t\u00f6bbek k\u00f6z\u00f6tt a Borsod-Aba\u00faj-Zempl\u00e9n megyei Lyuk\u00f3v\u00f6lgyben is j\u00e1rtak. Emellett 50 ezer adag Janssen-vackin\u00e1t h\u00e1ziorvosok haszn\u00e1lhatnak fel.\n\u00a0\u00a0\u00a0\u00a0Gy\u00f6rgy Istv\u00e1n kijelentette: Magyarorsz\u00e1g \u00e9llovas az olt\u00e1sok tekintet\u00e9ben, a lakoss\u00e1g \u00e1toltotts\u00e1ga 46 sz\u00e1zal\u00e9kos, szemben az Eur\u00f3pai Uni\u00f3 29 sz\u00e1zal\u00e9kos \u00e1tlag\u00e1val.\n\u00a0\u00a0\u00a0\u00a0A beoltottak sz\u00e1ma p\u00e9ntek reggel meghaladta a 4,5 milli\u00f3t, k\u00f6z\u00fcl\u00fck t\u00f6bb mint 2,6 milli\u00f3an a m\u00e1sodik olt\u00e1sukat is megkapt\u00e1k. \"Most meg tudjuk v\u00e9deni a betegs\u00e9ggel szemben a kismam\u00e1kat \u00e9s az eg\u00e9szen fiatalokat is\" - fogalmazott.\n\u00a0\u00a0\u00a0\u00a0K\u00f6zl\u00e9se szerint Magyarorsz\u00e1gon m\u00e1r az akt\u00edv koroszt\u00e1ly jelent\u0151s r\u00e9sz\u00e9t beoltott\u00e1k; a regisztr\u00e1ltak k\u00f6r\u00e9ben a 30 \u00e9vesn\u00e9l id\u0151sebbek 85 sz\u00e1zal\u00e9ka m\u00e1r megkapta legal\u00e1bb az els\u0151 olt\u00e1st, \u00e9s a t\u00f6bb mint 5 milli\u00f3 regisztr\u00e1lt 81 sz\u00e1zal\u00e9k\u00e1t oltott\u00e1k be.\n\u00a0\u00a0\u00a0\u00a0Hozz\u00e1tette, vannak ugyanakkor t\u00f6bb mint 900 ezren, akik m\u00e9g v\u00e1rnak az olt\u00e1sra, \u0151k ak\u00e1r napokon bel\u00fcl megkaphatj\u00e1k a vakcin\u00e1t. T\u0151l\u00fck azt k\u00e9rte, hogy foglaljanak id\u0151pontot, \u00e9s oltass\u00e1k be magukat. Aki m\u00e9g nem jelezte ig\u00e9ny\u00e9t az olt\u00e1sra, a vakcinainfo.gov.hu oldalon min\u00e9l el\u0151bb regisztr\u00e1ljon - mondta az \u00e1llamtitk\u00e1r.\n\n\nMTI 2021. m\u00e1jus 14.\n\n"}]