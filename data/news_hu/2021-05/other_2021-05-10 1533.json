[{"date": "2021-05-10 15:33", "url": "https://koronavirus.gov.hu/cikkek/szijjarto-who-jovahagyasaval-veglegesen-osszedolt-sinopharm-vakcina-elleni-liberalis", "h1": "Szijj\u00e1rt\u00f3: a WHO j\u00f3v\u00e1hagy\u00e1s\u00e1val v\u00e9glegesen \u00f6sszed\u0151lt a Sinopharm-vakcina elleni liber\u00e1lis propagandahadj\u00e1rat", "body": "\n\u00a0Azzal, hogy az Eg\u00e9szs\u00e9g\u00fcgyi Vil\u00e1gszervezet (WHO) p\u00e9nteken glob\u00e1lis j\u00f3v\u00e1hagy\u00e1st biztos\u00edtott a Sinopharm-vakcina sz\u00e1m\u00e1ra, v\u00e9glegesen \u00f6sszed\u0151lt a k\u00ednai olt\u00f3anyaggal szembeni liber\u00e1lis propagandahadj\u00e1rat - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Br\u00fcsszelben, az uni\u00f3s tagorsz\u00e1gok k\u00fcl\u00fcgyminisztereinek egynapos \u00fcl\u00e9s\u00e9nek sz\u00fcnet\u00e9ben.\n\n\u00a0\nA politikus magyar \u00fajs\u00e1g\u00edr\u00f3knak nyilatkozva hangs\u00falyozta, a WHO j\u00f3v\u00e1hagy\u00e1s\u00e1val, illetve a G20-as orsz\u00e1gok k\u00f6zelg\u0151 glob\u00e1lis eg\u00e9szs\u00e9g\u00fcgyi cs\u00facstal\u00e1lkoz\u00f3j\u00e1t megel\u0151z\u0151en \u00faj helyzet \u00e1llt el\u0151 a vil\u00e1gj\u00e1rv\u00e1ny elleni k\u00fczdelemben.\n\u00a0\u00a0\u00a0\u00a0Innent\u0151l kezdve a Sinopharm olt\u00f3anyag\u00e1val szembeni, illetve a Sinopharm-vakcin\u00e1t haszn\u00e1l\u00f3 orsz\u00e1gok elleni hadj\u00e1ratnak ideje v\u00e9get vetni, \u00e9s v\u00e9get vetni annak a rendk\u00edv\u00fcl felel\u0151tlen politik\u00e1nak, amivel megpr\u00f3b\u00e1lt\u00e1k emberek t\u00edz- \u00e9s sz\u00e1zezreit elbizonytalan\u00edtani az olt\u00e1sok felv\u00e9tel\u00e9t\u0151l - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0\"A WHO d\u00f6nt\u00e9se vil\u00e1gosan mutatja, hogy azok d\u00f6nt\u00f6ttek helyesen az elm\u00falt h\u00f3napokban, akik ideol\u00f3giai, vagy geopolitikai k\u00e9rd\u00e9sk\u00e9nt tekintettek a k\u00ednai olt\u00f3anyagra, hanem \u00fagy, mint ami: vagyis ember\u00e9letek megment\u00e9s\u00e9re alkalmas eszk\u00f6zk\u00e9nt\" - fogalmazott.\n\u00a0\u00a0\u00a0\u00a0A WHO d\u00f6nt\u00e9se komoly zavart kelt Br\u00fcsszelben, a j\u00f3v\u00e1hagy\u00e1ssal szemben azonban nem lehets\u00e9ges \u00e9rvelni - tette hozz\u00e1.\n\u00a0\u00a0\u00a0\u00a0Kiemelte, a k\u00ednai vakcina seg\u00edts\u00e9g\u00e9vel Magyarorsz\u00e1gon az elm\u00falt h\u00f3napokban sok sz\u00e1zezer ember \u00e9let\u00e9t siker\u00fclt biztons\u00e1gba helyezni. Kiz\u00e1r\u00f3lag az olt\u00e1ssal lehet megv\u00e9deni az emberek eg\u00e9szs\u00e9g\u00e9t. Mindazok, akik az elm\u00falt h\u00f3napokban az olt\u00f3anyagok ellen hergeltek, ember\u00e9leteket tettek kock\u00e1ra - h\u00fazta al\u00e1. Hozz\u00e1tette: a szerz\u0151d\u00e9sek szerint m\u00e9g tov\u00e1bbi 1,7 milli\u00f3 adag Sinopharm-vakcina \u00e9rkezik m\u00e9g Magyarorsz\u00e1gra.\n\u00a0\u00a0\u00a0\u00a0Az olt\u00f3anyagell\u00e1totts\u00e1ggal \u00f6sszef\u00fcg\u00e9ben azt mondta, a keleti partners\u00e9gben r\u00e9szt vev\u0151 \u00e1llamok, \u00e9s a Nyugat-Balk\u00e1n orsz\u00e1gai sokkal rosszabb helyzetben vannak, mint az Eur\u00f3pai Uni\u00f3. Magyarorsz\u00e1g felel\u0151ss\u00e9gteljes szomsz\u00e9ds\u00e1gpolitik\u00e1t folytatva, a Lengyelorsz\u00e1g seg\u00edts\u00e9g\u00e9vel \u00f6sszegy\u0171jt\u00f6tt olt\u00f3anyagokat l\u00e9gi\u00faton sz\u00e1ll\u00edtja a keleti partnerorsz\u00e1gok sz\u00e1m\u00e1ra. A Nyugat-Balk\u00e1n eset\u00e9ben Magyarorsz\u00e1g egyebek mellett a migr\u00e1ci\u00f3 meg\u00e1ll\u00edt\u00e1s\u00e1n dolgoz\u00f3 \u00e9szak-maced\u00f3n hat\u00e1r\u0151rs\u00e9g minden tagj\u00e1nak beolt\u00e1s\u00e1hoz elegend\u0151, legkevesebb hatezer vakcin\u00e1t biztos\u00edt - k\u00f6z\u00f6lte.\n\u00a0\u00a0\u00a0\u00a0Bejelentette azt is, hogy kedd hajnalban \u00fajabb 200 ezer adagos Szputnyik V orosz olt\u00f3anyagsz\u00e1ll\u00edtm\u00e1ny \u00e9rkezik Magyarorsz\u00e1gra. Az olt\u00f3anyagok a kor\u00e1bban els\u0151 adaggal beoltottak ism\u00e9tl\u0151 olt\u00e1s\u00e1hoz sz\u00fcks\u00e9ges k\u00e9szletet biztos\u00edtj\u00e1k majd. A kedd hajnalban \u00e9rkez\u0151 olt\u00f3anyagok az Oroszorsz\u00e1ggal k\u00f6t\u00f6tt, vakcinabeszerz\u00e9sr\u0151l sz\u00f3l\u00f3 szerz\u0151d\u00e9sek utols\u00f3, marad\u00e9ktalan sz\u00e1ll\u00edtm\u00e1nya. Ha Magyarorsz\u00e1g nem v\u00e1s\u00e1rolt volna Szputnyik-vakcin\u00e1t, illetve, ha Oroszorsz\u00e1g nem sz\u00e1ll\u00edtott volna a meg\u00e1llapod\u00e1snak megfelel\u0151en, akkor egymilli\u00f3val kevesebb magyar ember kaphatott volna v\u00e9d\u0151olt\u00e1st - tette hozz\u00e1 Szij\u00e1rt\u00f3 P\u00e9ter.\n\nMTI 2021. m\u00e1jus 10.\n\n"}]