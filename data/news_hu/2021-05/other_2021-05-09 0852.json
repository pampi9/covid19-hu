[{"date": "2021-05-09 08:52", "url": "https://koronavirus.gov.hu/cikkek/szijjarto-ujabb-30-milliardos-versenykepesseg-novelo-tamogatasi-program-indul", "h1": "Szijj\u00e1rt\u00f3: \u00fajabb, 30 milli\u00e1rdos versenyk\u00e9pess\u00e9g-n\u00f6vel\u0151 t\u00e1mogat\u00e1si program indul", "body": "\nA versenyk\u00e9pess\u00e9g n\u00f6vel\u00e9s\u00e9re ir\u00e1nyul\u00f3 \u00fajabb t\u00e1mogat\u00e1si programot ind\u00edt a korm\u00e1ny 30 milli\u00e1rd forint \u00e9rt\u00e9kben - jelentette be a k\u00fclgazdas\u00e1gi \u00e9s k\u00fcl\u00fcgyminiszter Facebook-oldal\u00e1n vas\u00e1rnap.\n\n\nSzijj\u00e1rt\u00f3 P\u00e9ter k\u00f6z\u00f6lte, magyarorsz\u00e1gi v\u00e1llalatoknak adnak t\u00e1mogat\u00e1st olyan beruh\u00e1z\u00e1sokhoz, amelyek a termel\u00e9kenys\u00e9g n\u00f6vel\u00e9s\u00e9re vonatkoznak, \u00e9s amelyekkel a c\u00e9gek moderniz\u00e1lj\u00e1k a tev\u00e9kenys\u00e9g\u00fcket. Az ipar\u00e1gak k\u00f6z\u00fcl p\u00e9ldak\u00e9nt eml\u00edtette az akkumul\u00e1tor- \u00e9s a gy\u00f3gyszergy\u00e1rt\u00e1st, az orvosi eszk\u00f6z\u00f6k gy\u00e1rt\u00e1s\u00e1t, valamint az \u00e9lelmiszeripart.\n\u00a0\u00a0\u00a0\u00a0A miniszter elmondta, olyan v\u00e1llalatok ny\u00fajthatnak be k\u00e9relmet, amelyek legal\u00e1bb 2 milli\u00f3 eur\u00f3nyi beruh\u00e1z\u00e1st val\u00f3s\u00edtanak meg. A megy\u00e9k fejleszt\u00e9si szintj\u00e9t\u0151l f\u00fcgg\u0151en 20 vagy 33 sz\u00e1zal\u00e9kos t\u00e1mogat\u00e1st kaphatnak.\n\u00a0\u00a0\u00a0\u00a0Egy v\u00e1llalat - az Eur\u00f3pai Bizotts\u00e1g hat\u00e1rozata alapj\u00e1n - maximum 1,8 milli\u00f3 eur\u00f3s t\u00e1mogat\u00e1sban r\u00e9szes\u00fclhet.\n\u00a0\u00a0\u00a0\u00a0Azoknak a c\u00e9geknek, amelyek most t\u00e1mogat\u00e1st k\u00e9rnek, el kell k\u00f6telezni\u00fck magukat amellett, hogy nem bocs\u00e1tanak el senkit, viszont n\u00f6velik a munkav\u00e1llal\u00f3ik fizet\u00e9s\u00e9t - k\u00f6z\u00f6lte Szijj\u00e1rt\u00f3 P\u00e9ter.\n\u00a0\u00a0\u00a0\u00a0Megjegyezte: ez olyan beruh\u00e1z\u00e1s mellett lehets\u00e9ges, ahol modern technol\u00f3gi\u00e1t fognak alkalmazni, n\u00f6velik a hozz\u00e1adott \u00e9rt\u00e9ket, vagy a kutat\u00e1s-fejleszt\u00e9st r\u00e9szes\u00edtik el\u0151nyben.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra is, m\u00e1ra kijelenthet\u0151, hogy a magyar gazdas\u00e1g \"kanyarban el\u0151z\u00e9si man\u0151verje sikeresen ment v\u00e9gbe\". \u00a0\u00a0\u00a0\u00a0Helyesnek bizonyult a korm\u00e1ny v\u00e1lasza a koronav\u00edrus-j\u00e1rv\u00e1ny gazdas\u00e1gi k\u00f6vetkezm\u00e9nyeire - tette hozz\u00e1.\n\u00a0\u00a0\u00a0\u00a0K\u00f6z\u00f6lte, a beruh\u00e1z\u00e1sok t\u00e1mogat\u00e1s\u00e1ra ki\u00edrt program keret\u00e9ben 1434 v\u00e1llalat d\u00f6nt\u00f6tt \u00fagy, hogy n\u00f6veli a kapacit\u00e1sait, vagy \u00faj technol\u00f3gi\u00e1t v\u00e1s\u00e1rol, \u00e9s ezzel p\u00e1rhuzamosan elk\u00f6telezte mag\u00e1t amellett, hogy nem bocs\u00e1t el senkit.\n\u00a0\u00a0\u00a0\u00a0A program meg is hozta az eredm\u00e9ny\u00e9t: 270 ezer ember munkahely\u00e9t tudt\u00e1k megv\u00e9deni - mondta Szijj\u00e1rt\u00f3 P\u00e9ter.\n\nMTI 2021. m\u00e1jus 9.\n\n"}]