[{"date": "2021-05-07 14:21", "url": "https://koronavirus.gov.hu/cikkek/maruzsa-rendben-folynak-az-erettsegi-vizsgak", "h1": "Maruzsa: rendben folynak az \u00e9retts\u00e9gi vizsg\u00e1k", "body": "\nRendben folynak az \u00e9retts\u00e9gi vizsg\u00e1k az eg\u00e9sz orsz\u00e1gban - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra p\u00e9nteken, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n eml\u00e9keztetett, a j\u00e1rv\u00e1ny\u00fcgyi vesz\u00e9lyhelyzetre tekintettel a vizsg\u00e1kat - n\u00e9h\u00e1ny kiv\u00e9telt\u0151l eltekintve - \u00edr\u00e1sban szervezik, m\u00e1jus 3. \u00e9s 25. k\u00f6z\u00f6tt 1159 helysz\u00ednen v\u00e1rhat\u00f3an 112 ezer di\u00e1k ad sz\u00e1mot tud\u00e1s\u00e1r\u00f3l \"a tavaly bev\u00e1lt eg\u00e9szs\u00e9gv\u00e9delmi \u00f3vint\u00e9zked\u00e9sek mellett\".\n\u00a0\u00a0\u00a0\u00a0\"A nem teljes k\u00f6r\u0171 felm\u00e9r\u00e9s szerint a r\u00e9szv\u00e9tel szinte sz\u00e1zsz\u00e1zal\u00e9kos a vizsg\u00e1kon, pontos adatok akkor lesznek, ha az int\u00e9zm\u00e9nyek a jav\u00edt\u00e1st k\u00f6vet\u0151en az adatb\u00e1zisban r\u00f6gz\u00edtik az eredm\u00e9nyeket\" - jelezte.\n\u00a0\u00a0\u00a0\u00a0Kiemelte, hogy t\u00fal vannak \"a legt\u00f6bb \u00e9retts\u00e9giz\u0151t megmozgat\u00f3 vizsganapokon\". P\u00e9nteken n\u00e9met nyelvb\u0151l k\u00f6z\u00e9pszinten t\u00f6bb mint 12 ezren, emelt szinten t\u00f6bb mint 3 ezren \u00e9retts\u00e9gizhetnek.\nMaruzsa Zolt\u00e1n k\u00f6sz\u00f6netet mondott a lebonyol\u00edt\u00e1sban szerepet v\u00e1llal\u00f3 koll\u00e9g\u00e1inak \u00e9s az \u00e9retts\u00e9giz\u0151knek a vizsg\u00e1kon mutatott felel\u0151s, fegyelmezett hozz\u00e1\u00e1ll\u00e1s\u00e9rt. Kijelentette: ennek alapj\u00e1n biztos abban, hogy mik\u00e9nt tavaly, \u00fagy az id\u00e9n sem alakulnak ki fert\u0151z\u0151 g\u00f3cok.\n\u00a0\u00a0\u00a0\u00a0\"Sz\u00e9pen haladunk, lassan minket is v\u00e1r egy s\u00f6r egy teraszon\" - fogalmazott.\n\u00a0\u00a0\u00a0\u00a0Az \u00e1llamtitk\u00e1r utalt arra, hogy az \u00f3vod\u00e1kban \u00e9s az \u00e1ltal\u00e1nos iskol\u00e1k als\u00f3 tagozat\u00e1n \u00e1prilis 19-\u00e9n \u00e9rt v\u00e9get a digit\u00e1lis munkarend.\n\u00a0\u00a0\u00a0\u00a0Az int\u00e9zm\u00e9nyek nyit\u00e1sa fokozatosan \u00e9s \u00f3vatosan t\u00f6rt\u00e9nt, ennek is k\u00f6sz\u00f6nhet\u0151en igen alacsony a j\u00e1rv\u00e1ny\u00fcgyi int\u00e9zked\u00e9ssel \u00e9rintett \u00f3vod\u00e1k \u00e9s iskol\u00e1k sz\u00e1ma, ahol csak sz\u00f3rv\u00e1nyosan egy-egy oszt\u00e1lyra, csoportra n\u00e9zve kellett elj\u00e1rni.\n\u00a0\u00a0\u00a0\u00a0Az \u00f3vod\u00e1kban ezen a h\u00e9ten 75, az iskol\u00e1kban 86 sz\u00e1zal\u00e9kos volt a gyermekek \u00e1tlagos r\u00e9szv\u00e9teli ar\u00e1nya, de ez az ar\u00e1ny sohasem sz\u00e1zsz\u00e1zal\u00e9kos, ilyen v\u00e1ltoz\u00e9kony tavaszi id\u0151ben az \u00f3vod\u00e1sok 10, az iskol\u00e1sok 6-7 sz\u00e1zal\u00e9ka egy\u00e9bk\u00e9nt is hi\u00e1nyozni szokott - mutatott r\u00e1.\nMaruzsa Zolt\u00e1n hangs\u00falyozta, hogy h\u00e9tf\u0151t\u0151l az \u00e1ltal\u00e1nos iskol\u00e1k fels\u0151 tagozatos di\u00e1kjai \u00e9s a k\u00f6z\u00e9piskol\u00e1sok visszat\u00e9rnek a jelenl\u00e9ti oktat\u00e1shoz, erre az int\u00e9zm\u00e9nyek felk\u00e9sz\u00fcltek.\n\u00a0\u00a0\u00a0\u00a0\"Az a meggy\u0151z\u0151d\u00e9sem, hogy a tan\u00e9vb\u0151l h\u00e1tra l\u00e9v\u0151 \u00f6t teljes h\u00e9t hagyom\u00e1nyos jelenl\u00e9ti oktat\u00e1si k\u00f6rnyezetben nagyon fontos a tan\u00e9v sikeres \u00e9s eredm\u00e9nyes lez\u00e1r\u00e1sa \u00e9rdek\u00e9ben\" - mondta. \u00dagy v\u00e9lte: van mit p\u00f3tolni a tanul\u00e1s, de k\u00fcl\u00f6n\u00f6sen a nevel\u00e9s, a k\u00f6z\u00f6ss\u00e9g\u00e9p\u00edt\u00e9s, a felz\u00e1rk\u00f3ztat\u00e1s \u00e9s a tehets\u00e9ggondoz\u00e1s ter\u00fclet\u00e9n.\n\u00a0\u00a0\u00a0\u00a0\"Mivel ezt k\u00edv\u00e1nja a gyerekek \u00e9rdeke, elemi \u00e9rdek\u00fcnk, hogy a leghat\u00e9konyabban haszn\u00e1ljuk ki ezt a n\u00e9h\u00e1ny hetet\" - hangoztatta.\n\u00a0\u00a0\u00a0\u00a0Az \u00e1llamtitk\u00e1r felh\u00edvta a figyelmet ugyanakkor arra, hogy a j\u00e1rv\u00e1ny m\u00e9g nem \u00e9rt v\u00e9get, a miniszt\u00e9rium lev\u00e9lben fordult az int\u00e9zm\u00e9nyvezet\u0151kh\u00f6z, hogy rugalmasan kezelj\u00e9k a visszat\u00e9r\u0151 \u00e9vfolyamokban tanul\u00f3k hi\u00e1nyz\u00e1sait, \u00e9pp\u00fagy, mint az als\u00f3bb \u00e9vfolyamok eset\u00e9ben.\n\u00a0\u00a0\u00a0\u00a0\"Ha egy tanul\u00f3nak a tan\u00e9v sor\u00e1n t\u00f6bb mint 250 \u00f3ra hi\u00e1nyz\u00e1sa \u00f6sszej\u00f6n \u00e9s a jegyei alapj\u00e1n a tan\u00e9v v\u00e9g\u00e9n nem \u00e9rt\u00e9kelhet\u0151 a munk\u00e1ja, akkor oszt\u00e1lyoz\u00f3 vizsg\u00e1val legyen m\u00f3dja a tant\u00e1rgy \u00e9s ez\u00e1ltal a tan\u00e9v sikeres lez\u00e1r\u00e1s\u00e1ra\" - mondta.\n\u00a0\u00a0\u00a0\u00a0Maruzsa Zolt\u00e1n a f\u0151iskol\u00e1kr\u00f3l \u00e9s az egyetemekr\u0151l azt mondta, h\u00e9tf\u0151t\u0151l \u00faj szab\u00e1lyoz\u00e1s l\u00e9p \u00e9letbe, a rektor d\u00f6nt a vizsg\u00e1k rendj\u00e9r\u0151l \u00e9s arr\u00f3l, hogyan folytat\u00f3djon a gyakorlati k\u00e9pz\u00e9s, \"term\u00e9szetesen a v\u00e9delmi int\u00e9zked\u00e9sek szigor\u00fa betart\u00e1sa mellett\".\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy tanulm\u00e1nyi kir\u00e1ndul\u00e1sok j\u00fanius 15-\u00e9ig csak oszt\u00e1lyonk\u00e9nt \u00e9s egynapos vagy t\u00f6bbsz\u00f6r egynapos form\u00e1ban, ottalv\u00e1s n\u00e9lk\u00fcl szervezhet\u0151k. \"Ha egy oszt\u00e1ly ilyen tanulm\u00e1nyi kir\u00e1ndul\u00e1st tesz, abban nem l\u00e1tunk kock\u00e1zatot, hiszen tanul\u00f3i a t\u00f6bbi napon is egy\u00fctt vannak az iskol\u00e1ban\" - k\u00f6z\u00f6lte.\n\u00a0\u00a0\u00a0\u00a0Maruzsa Zolt\u00e1n besz\u00e1molt arr\u00f3l, hogy a korm\u00e1ny k\u00e9s\u0151bb hoz d\u00f6nt\u00e9seket a tan\u00e9vz\u00e1r\u00e1s ut\u00e1ni iskolai programokr\u00f3l, ny\u00e1ri t\u00e1borokr\u00f3l.\n\u00a0\u00a0\u00a0\u00a0\"Az iskol\u00e1kban az \u00e9retts\u00e9gi el\u0151tt nem tartottuk j\u00f3 \u00f6tletnek, de m\u00e1jus 25. ut\u00e1n p\u00f3tolhat\u00f3k az esetleges ballag\u00e1si \u00fcnneps\u00e9gek, megszervezhet\u0151k a tan\u00e9vz\u00e1r\u00f3 \u00fcnneps\u00e9gek\" - jelezte az \u00e1llamtitk\u00e1r, hozz\u00e1t\u00e9ve, hogy err\u0151l hamarosan korm\u00e1nyrendelet jelenik meg, amely r\u00f6gz\u00edti a betartand\u00f3 szab\u00e1lyokat.\n\u00a0\u00a0\u00a0\u00a0Sz\u00f3lt arr\u00f3l, k\u00f6vetkezetesen azt az \u00e1ll\u00e1spontot k\u00e9pviselt\u00e9k az elm\u00falt h\u00f3napokban, hogy ha az iskol\u00e1k visszat\u00e9rnek a jelenl\u00e9ti munkarendre, megtartj\u00e1k a nyelvi m\u00e9r\u00e9seket, kompetenciam\u00e9r\u00e9seket, hiszen ezeket oszt\u00e1lyonk\u00e9nt \u00edrj\u00e1k, \"j\u00e1rv\u00e1ny\u00fcgyi kock\u00e1zatuk nincs\".\n\u00a0\u00a0\u00a0\u00a0Ha egy oszt\u00e1ly karant\u00e9nban van a m\u00e9r\u00e9s id\u0151pontj\u00e1ban, akkor a m\u00e9r\u00e9st a tan\u00e9v k\u00e9s\u0151bbi id\u0151pontj\u00e1ban p\u00f3tolj\u00e1k - f\u0171zte hozz\u00e1.\n\u00a0\u00a0\u00a0\u00a0Maruzsa Zolt\u00e1n v\u00e9g\u00fcl arra k\u00e9rte a 16-18 \u00e9v k\u00f6z\u00f6ttieket, \u00e9ljenek a v\u00e9d\u0151olt\u00e1s lehet\u0151s\u00e9g\u00e9vel, p\u00e9ntek \u00e9jf\u00e9lig regisztr\u00e1ljanak a vakcinainfo.gov.hu oldalon.\u00a0\u00a0Szavai szerint az olt\u00e1s a ny\u00e1rra is hasznos lehet, az \u00e9rintettek v\u00e9detts\u00e9ge \u00e9s szabads\u00e1ga miatt is nagyon fontos. \"Ne feledj\u00e9tek: no vakcina, no party\" - sz\u00f3lt a fiatalokhoz az \u00e1llamtitk\u00e1r.\n\nMTI 2021. m\u00e1jus 7.\n\u00a0\n\u00a0\n\n"}]