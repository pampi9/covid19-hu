[{"date": "2021-05-29 18:18", "url": "https://koronavirus.gov.hu/cikkek/vademeles-konzultacios-oldalt-tamado-hacker-ellen", "h1": "V\u00e1demel\u00e9s a konzult\u00e1ci\u00f3s oldalt t\u00e1mad\u00f3 hacker ellen", "body": "\nInform\u00e1ci\u00f3s rendszer vagy adat megs\u00e9rt\u00e9se b\u0171ntette miatt v\u00e1dat emelhetnek az ellen a f\u00e9rfi ellen, aki 2020 szeptember\u00e9ben megt\u00e1madta a koronav\u00edrusr\u00f3l sz\u00f3l\u00f3 konzult\u00e1ci\u00f3 oldal\u00e1t.\n\n\nAz Orsz\u00e1gos Rend\u0151r-f\u0151kapit\u00e1nys\u00e1g t\u00e1j\u00e9koztat\u00e1sa szerint az\u00e9rt indult nyomoz\u00e1s, mert az oldal rendszergazd\u00e1i \u00e9szlelt\u00e9k, hogy egy akkor m\u00e9g ismeretlen szem\u00e9ly ugyanazon forr\u00e1sb\u00f3l, nagy sz\u00e1mban k\u00eds\u00e9rli meg kit\u00f6lteni a k\u00e9rd\u0151\u00edvet, ehhez k\u00fcl\u00f6n programot is fejlesztett. Err\u0151l az akci\u00f3r\u00f3l vide\u00f3t is k\u00e9sz\u00edtett, amelyet felt\u00f6lt\u00f6tt egy vide\u00f3megoszt\u00f3 port\u00e1lra.\n\nA K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda nyomoz\u00f3i azonos\u00edtott\u00e1k a vide\u00f3t felt\u00f6lt\u0151, \u00e9s egyben a programot k\u00e9sz\u00edt\u0151 szem\u00e9lyt. 2020 december\u00e9ben kutat\u00e1st tartottak n\u00e1la, majd a lefoglalt adatok elemz\u00e9s\u00e9t k\u00f6vet\u0151en az elk\u00f6vet\u0151t gyan\u00fas\u00edtottk\u00e9nt hallgatt\u00e1k ki.\n\nA rend\u0151rs\u00e9g t\u00e1j\u00e9koztat\u00e1sa szerint a nyomoz\u00e1s lez\u00e1rult, \u00e9s az \u00fcgy iratait v\u00e1demel\u00e9si javaslattal k\u00fcldt\u00e9k meg az \u00fcgy\u00e9szs\u00e9gnek.\n\nA korm\u00e1ny fontosnak tartja, hogy az \u00e9let\u00fcnket meghat\u00e1roz\u00f3 legfontosabb k\u00e9rd\u00e9sekben id\u0151r\u0151l id\u0151re kik\u00e9rje a magyar emberek v\u00e9lem\u00e9ny\u00e9t. Sajn\u00e1ljuk, hogy az ezt lehet\u0151v\u00e9 internetes oldalakat folyamatosan kibert\u00e1mad\u00e1sok \u00e9rik. Az ilyen t\u00e1mad\u00e1sok nem maradhatnak k\u00f6vetkezm\u00e9nyek n\u00e9lk\u00fcl, ez\u00e9rt a korm\u00e1ny megteszi a sz\u00fcks\u00e9ges jogi l\u00e9p\u00e9seket.\n(kormany.hu)\n\n"}]