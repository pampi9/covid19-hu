[{"date": "2021-05-13 12:43", "url": "https://koronavirus.gov.hu/cikkek/kormanyinfo-punkosd-utan-erhetjuk-el-az-otmillio-elso-oltast", "h1": "Korm\u00e1nyinf\u00f3: p\u00fcnk\u00f6sd ut\u00e1n \u00e9rhetj\u00fck el az \u00f6tmilli\u00f3 els\u0151 olt\u00e1st", "body": "\nA mostani sz\u00e1m\u00edt\u00e1sok szerint a p\u00fcnk\u00f6sd ut\u00e1ni h\u00e9ten \u00e9ri el Magyarorsz\u00e1g az \u00f6tmilli\u00f3 els\u0151 olt\u00e1st, ez\u00e9rt a korm\u00e1ny a j\u00f6v\u0151 heti \u00fcl\u00e9s\u00e9n a korl\u00e1toz\u00f3 int\u00e9zked\u00e9sek tov\u00e1bbi enyh\u00edt\u00e9s\u00e9r\u0151l t\u00e1rgyal - k\u00f6z\u00f6lte a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n.\n\n\nNyitva van az online id\u0151pontfoglal\u00f3 \u00e9s megkezd\u0151d\u00f6tt a regisztr\u00e1lt 16-18 \u00e9vesek olt\u00e1sa \nGuly\u00e1s Gergely bejelentette azt is, hogy a k\u00fclf\u00f6ld\u00f6n \u00e9l\u0151 magyar \u00e1llampolg\u00e1rok is kaphatnak v\u00e9detts\u00e9gi igazolv\u00e1nyt, \u00e9s az olt\u00e1sok sz\u00e1m\u00e1t\u00f3l f\u00fcggetlen\u00fcl m\u00e1jus 28-t\u00f3l megtarthat\u00f3k a lakodalmak.\nEml\u00e9keztetett arra, hogy az olt\u00e1sok sz\u00e1ma k\u00f6zel\u00edt a 4,5 milli\u00f3hoz. Cs\u00fct\u00f6rt\u00f6k\u00f6n kezd\u0151dik \u00e9s keddig tart a regisztr\u00e1lt 16-18 \u00e9vesek olt\u00e1sa; 96 ezren regisztr\u00e1ltak ebb\u0151l a koroszt\u00e1lyb\u00f3l - mondta.\nHozz\u00e1tette: a megmaradt 144 ezer Pfizer-vakcin\u00e1t is beadj\u00e1k id\u0151pontfoglal\u00e1s alapj\u00e1n. Azok kapnak az id\u0151pontfoglal\u00e1shoz sms-t, akik a legr\u00e9gebben v\u00e1rakoznak a regisztr\u00e1ltak k\u00f6z\u00fcl - r\u00e9szletezte, megjegyezve: biztos benne, hogy keddig ezt a 144 ezer vakcin\u00e1t is be tudj\u00e1k adni.\u00a0Online id\u0151pontfoglal\u00f3 el\u00e9rhet\u0151s\u00e9ge: https://www.eeszt.gov.hu/hu/web/guest/covid-oltas-idopontfoglalas\nM\u00e1r t\u00f6bb mint 5 milli\u00f3an regisztr\u00e1ltak olt\u00e1sra \u2013\u00a0vakcinainfo.gov.hu\nHangs\u00falyozta: j\u00fanius elej\u00e9re, k\u00f6zep\u00e9re azok is megkaphatj\u00e1k az olt\u00e1st, akik csak nyugati vakcin\u00e1t fogadnak el. M\u00e1r \u00f6tmilli\u00f3an regisztr\u00e1ltak olt\u00e1sra, tov\u00e1bb\u00e1 260 ezren - eg\u00e9szs\u00e9g\u00fcgyi dolgoz\u00f3k, az id\u0151sotthonok lak\u00f3i, a rendv\u00e9delmi szervek dolgoz\u00f3i - regisztr\u00e1ci\u00f3 n\u00e9lk\u00fcl megkapt\u00e1k az olt\u00e1st - mondta.\nK\u00f6z\u00f6lte: azzal, hogy Magyarorsz\u00e1gon lassan az 56 sz\u00e1zal\u00e9k\u00e1t beoltj\u00e1k a 18 \u00e9v felettieknek, az orsz\u00e1g a legjobbak k\u00f6z\u00e9 tartozik. A miniszter mindenkit arra biztatott, hogy regisztr\u00e1ljon, mert mindenkinek el\u00e9rhet\u0151 k\u00f6zels\u00e9gben van az olt\u00e1s.\nMegjegyezte: az olt\u00e1sokkal a t\u00e1rsadalmi v\u00e9detts\u00e9g jelent\u0151sen n\u0151, cs\u00f6kken a hal\u00e1loz\u00e1sok \u00e9s a fert\u0151z\u00f6ttek sz\u00e1ma, de az int\u00e9zked\u00e9sek enyh\u00edt\u00e9s\u00e9ig, az \u00f6tmilli\u00f3 beoltott el\u00e9r\u00e9sig a jelenleg \u00e9rv\u00e9nyben l\u00e9v\u0151 szab\u00e1lyokat be kell tartani.\nA WHO j\u00f3v\u00e1hagyta a Sinopharm v\u00e9szhelyzeti alkalmaz\u00e1s\u00e1t\nGuly\u00e1s Gergely kit\u00e9rt arra: az Eg\u00e9szs\u00e9g\u00fcgyi Vil\u00e1gszervezet (WHO) d\u00f6nt\u00e9se a Sinopharm-vakcin\u00e1r\u00f3l visszaigazolja azt a magyar d\u00f6nt\u00e9st, hogy minden v\u00e9detts\u00e9get ad\u00f3, biztons\u00e1gos \u00e9s ellen\u0151rz\u00f6tt vakcin\u00e1val lehet oltani.\nMagyarorsz\u00e1g m\u00e1sf\u00e9l-k\u00e9t h\u00f3napos el\u0151nyben van az eur\u00f3pai orsz\u00e1gokhoz k\u00e9pest\nKijelentette: mivel nemcsak nyugati, hanem keleti vakcin\u00e1kkal is oltanak, Magyarorsz\u00e1g m\u00e1sf\u00e9l-k\u00e9t h\u00f3napos el\u0151nyben van a t\u00f6bbi eur\u00f3pai orsz\u00e1ghoz k\u00e9pest.\nA t\u00e1rcavezet\u0151 kiemelte: \"viszonylag norm\u00e1lis nyarunk\" lehet \u00fajra, de a v\u00e9detts\u00e9gi igazolv\u00e1nyra vonatkoz\u00f3 korl\u00e1toz\u00e1sok augusztusig \u00e9rv\u00e9nyben maradnak.\nA miniszter elmondta, terveik szerint minden magyar \u00e1llampolg\u00e1r, aki k\u00fclf\u00f6ld\u00f6n, azaz az Eur\u00f3pai Uni\u00f3, az OECD, vagy a NATO tag\u00e1llam\u00e1ban, tov\u00e1bb\u00e1 Oroszorsz\u00e1gban \u00e9s K\u00edn\u00e1ban kapott olt\u00e1st, az igazol\u00e1sok korm\u00e1nyhivatali bemutat\u00e1sa ut\u00e1n kaphat magyar v\u00e9detts\u00e9gi igazolv\u00e1nyt.\u00a0 Hossz\u00fa ideje sokan jelezt\u00e9k ezt a probl\u00e9m\u00e1t, a korm\u00e1ny most, hogy az utaz\u00e1sok valamivel k\u00f6nnyebb\u00e9 v\u00e1ltak, indokoltnak l\u00e1tta azt, hogy a k\u00e9rd\u00e9sben d\u00f6nts\u00f6n - k\u00f6z\u00f6lte, jelezve: j\u00f6v\u0151 h\u00e9tt\u0151l lesz lehet\u0151s\u00e9g az igazolv\u00e1ny megszerz\u00e9s\u00e9re.\nHamarosan indul a v\u00e9detts\u00e9get igazol\u00f3 mobilalkalmaz\u00e1s\n\nSzentkir\u00e1lyi Alexandra korm\u00e1nysz\u00f3viv\u0151 sz\u00f3lt arr\u00f3l is, hogy elk\u00e9sz\u00fclt a v\u00e9detts\u00e9gi applik\u00e1ci\u00f3, hamarosan \u00e9les\u00edtik is. Az applik\u00e1ci\u00f3 az eeszt-b\u0151l szerzett adatok alapj\u00e1n QR-k\u00f3d seg\u00edts\u00e9g\u00e9vel l\u00e1that\u00f3v\u00e1 teszi a koronav\u00edrus elleni v\u00e9detts\u00e9get: az oltott nev\u00e9t, a taj-sz\u00e1mot, az olt\u00e1s idej\u00e9t, a v\u00e9detts\u00e9g t\u00e9ny\u00e9t vagy annak hi\u00e1ny\u00e1t - magyar\u00e1zta.\n5 milli\u00f3 beoltott eset\u00e9n folytat\u00f3dik a fokozatos \u00fajraind\u00edt\u00e1s\nSzentkir\u00e1lyi Alexandra elmondta: a t\u00e1borok megtart\u00e1s\u00e1ra az \u00f6tmilli\u00f3 olt\u00e1s el\u00e9r\u00e9se ut\u00e1n, j\u00fanius 1-j\u00e9t\u0151l lesz lehet\u0151s\u00e9g. A temetkez\u00e9sekre vonatkoz\u00f3 korl\u00e1toz\u00e1sokat is 5 milli\u00f3 olt\u00e1sn\u00e1l, m\u00e1jus utols\u00f3 h\u00e9tv\u00e9g\u00e9j\u00e9re oldj\u00e1k majd fel.\nK\u00f6z\u00f6lte azt is: a korm\u00e1ny nem tervezi lehet\u0151v\u00e9 tenni, hogy negat\u00edv PCR-teszttel l\u00e1togathat\u00f3k legyenek azok a rendezv\u00e9nyek, amelyekre most v\u00e9detts\u00e9gi igazolv\u00e1nnyal lehet bemenni. Azzal indokolt: mindenkinek lehet\u0151s\u00e9g van beoltatni mag\u00e1t, illetve a PCR-teszt eredm\u00e9nye soha nem ny\u00fajt olyan bizonyoss\u00e1got, mint az olt\u00e1s.\nA 18 \u00e9v felettiek 56%-a megkapta olt\u00e1st\nGuly\u00e1s Gergely szerint az olt\u00e1sok bead\u00e1s\u00e1nak lassul\u00e1s\u00e1t az okozza, hogy hi\u00e1ba van t\u00f6bb vakcina, mint amennyi regisztr\u00e1lt, az emberek jelent\u0151s r\u00e9sze v\u00e1logat az olt\u00e1sok k\u00f6z\u00fcl. Ugyanakkor - folytatta - a 18 \u00e9v feletti lakoss\u00e1g k\u00f6zel 56 sz\u00e1zal\u00e9ka megkapta olt\u00e1st, ez pedig j\u00fanius elej\u00e9re meghaladhatja a 60 sz\u00e1zal\u00e9kot, ak\u00e1r a 65 sz\u00e1zal\u00e9kot is el\u00e9rheti.\nAz olt\u00e1s ingyenes \u00e9s \u00f6nk\u00e9ntes\nGuly\u00e1s Gergely r\u00e1mutatott: tudom\u00e1sul kell venni, hogy az olt\u00e1s \u00f6nk\u00e9ntes, mindenki szabadon d\u00f6nthet arr\u00f3l, hogy k\u00e9ri-e az olt\u00e1st, illetve, milyen olt\u00e1st adat be mag\u00e1nak. Ugyanakkor - folytatta - Magyarorsz\u00e1gon \"olyan j\u00f3l \u00e1llunk, hogy lassan v\u00e9geredm\u00e9nyt hirdethet\u00fcnk\". Mint mondta, az orvostudom\u00e1ny kor\u00e1bban 55-70 sz\u00e1zal\u00e9kos \u00e1toltotts\u00e1gra tette a ny\u00e1jimmunit\u00e1st, \u00e9s azt is l\u00e1tj\u00e1k, hogy azokban az orsz\u00e1gokban, ahol hasonl\u00f3 ar\u00e1nyt \u00e9rtek el, mint Magyarorsz\u00e1gon, ott lelassult a v\u00edrus terjed\u00e9se.\u00a0\u00a0\u00a0 Kit\u00e9rt r\u00e1: senkit nem min\u0151s\u00edtenek, ha nem oltatja be mag\u00e1t, de egy felel\u0151s korm\u00e1nynak reag\u00e1lnia kell, el kell d\u00f6ntenie, hogy z\u00e1rt k\u00f6z\u00f6ss\u00e9gekbe, helyekre kiket enged be. Alapvet\u0151en orvosszakmai d\u00f6nt\u00e9s, hogy ezt a helyzetet meddig kell fenntartani - f\u0171zte hozz\u00e1.\n\nAz olt\u00e1s \u00e9letet ment\n\nK\u00e9rd\u00e9sre v\u00e1laszolva azt mondta, rekl\u00e1mokkal, \u00e9l\u0151 sz\u00f3val, a v\u00e9detts\u00e9gi igazolv\u00e1nnyal egy\u00fctt j\u00e1r\u00f3 el\u0151ny\u00f6k hangs\u00falyoz\u00e1s\u00e1val b\u00edztatnak arra mindenkit, hogy oltassa be mag\u00e1t. Megjegyezte, a 16-18 \u00e9v k\u00f6z\u00f6ttieket is sz\u00e1molva 8,2 milli\u00f3 emberb\u0151l 5,3 milli\u00f3 ember d\u00f6nt\u00f6tt \u00fagy, hogy szeretne olt\u00e1st kapni.\nHangs\u00falyozta, az olt\u00e1s nemzeti \u00fcgy, ann\u00e1l t\u00f6bb \u00e9letet \u00e9s emberi eg\u00e9szs\u00e9get tudnak meg\u00f3vni, min\u00e9l t\u00f6bben \u00e9s min\u00e9l el\u0151bb beoltatj\u00e1k magukat.\u00a0\n\u00a0A k\u00f3rh\u00e1zi kezel\u00e9sek fizet\u0151s PCR-teszthez k\u00f6t\u00e9s\u00e9r\u0151l k\u00f6z\u00f6lte, azoknak, akik nem kaphatnak olt\u00e1st, nem kell fizetni\u00fck a teszt\u00e9rt, hasonl\u00f3an azokhoz, akik m\u00e9g nem kapt\u00e1k meg v\u00e9detts\u00e9gi igazolv\u00e1nyukat, mivel az elektronikus eg\u00e9szs\u00e9g\u00fcgyi szolg\u00e1ltat\u00e1si t\u00e9rb\u0151l (eeszt) meg\u00e1llap\u00edthat\u00f3 a v\u00e9detts\u00e9g\u00fck. Hozz\u00e1tette: szerinte nem helyes, hogy az, aki regisztr\u00e1lt, de m\u00e9g nem kapott olt\u00e1st, az fizessen a teszt\u00e9rt.\nArra a k\u00e9rd\u00e9sre, mi lesz azokkal a di\u00e1kokkal, akik karant\u00e9nban voltak az \u00edr\u00e1sbeli \u00e9retts\u00e9gi idej\u00e9n, Guly\u00e1s Gergely k\u00f6z\u00f6lte, p\u00f3tnapot kapnak az \u00e9rintettek, m\u00e1jusban vagy j\u00faniusban tudnak \u00e9retts\u00e9gizni.\nA baloldal nem vonta vissza azt az orsz\u00e1ggy\u0171l\u00e9si javaslatot, ami vakcin\u00e1kat tiltott volna be\nArra a felvet\u00e9sre, hogy Varju L\u00e1szl\u00f3 (DK) \"letagadta\", hogy az ellenz\u00e9ki hat\u00e1rozati javaslatban tiltotta volna be a k\u00ednai vakcin\u00e1t, a miniszter k\u00f6z\u00f6lte, jobb igazat mondani, mint val\u00f3tlans\u00e1got, f\u0151leg, hogy okirati bizony\u00edt\u00e9k \u00e1ll rendelkez\u00e9sre. Mai napig nem vonta vissza a baloldal azt az orsz\u00e1ggy\u0171l\u00e9si hat\u00e1rozati javaslatot, amely mind a k\u00ednai, mind az orosz vakcina haszn\u00e1lat\u00e1t megtiltan\u00e1 - fogalmazott.\nKit\u00e9rt arra is, hogy az ellenz\u00e9k mindaz\u00e9rt, amit a j\u00e1rv\u00e1ny alatt csin\u00e1lt bocs\u00e1natk\u00e9r\u00e9ssel tartozik. A magyar baloldal a j\u00e1rv\u00e1ny alatt bebizony\u00edtotta, akkor sem k\u00e9pes minim\u00e1lisan m\u00e9rt\u00e9kben sem hozz\u00e1j\u00e1rulni a nemzeti egys\u00e9ghez, amikor erre egy v\u00e1ls\u00e1ghelyzetben a v\u00e9dekez\u00e9s sikere \u00e9rdek\u00e9ben sz\u00fcks\u00e9g lenne - k\u00f6z\u00f6lte.\nA v\u00e9detts\u00e9g igazolv\u00e1nyok k\u00f6lcs\u00f6n\u00f6s elismer\u00e9s\u00e9r\u0151l sz\u00f3l\u00f3 t\u00e1rgyal\u00e1sok folyamatosak\n\nA k\u00fclf\u00f6ldi olt\u00e1si igazolv\u00e1nyok magyar elfogad\u00e1s\u00e1r\u00f3l, illetve a magyar igazolv\u00e1nyok k\u00fclf\u00f6ldi elfogad\u00e1s\u00e1r\u00f3l sz\u00f3l\u00f3 k\u00e9rd\u00e9sre a miniszter elmondta: Magyarorsz\u00e1g eddig h\u00e9t orsz\u00e1ggal - Horv\u00e1torsz\u00e1ggal, Szerbi\u00e1val, Montenegr\u00f3val, Szlov\u00e9ni\u00e1val, T\u00f6r\u00f6korsz\u00e1ggal, Bahreinnel \u00e9s \u00c9szak-Maced\u00f3ni\u00e1val - k\u00f6t\u00f6tt k\u00e9toldal\u00fa meg\u00e1llapod\u00e1st az olt\u00e1si igazolv\u00e1nyok k\u00f6lcs\u00f6n\u00f6s elismer\u00e9s\u00e9r\u0151l. Hozz\u00e1tette: jelenleg is sok orsz\u00e1ggal t\u00e1rgyal a k\u00fcl\u00fcgy, bejelentik majd az \u00fajabb meg\u00e1llapod\u00e1sokat.\nA miniszter szerint mindegyik olyan orsz\u00e1ggal j\u00f3 es\u00e9llyel lesz ilyen meg\u00e1llapod\u00e1s, ahov\u00e1 a magyar turist\u00e1k nagy sz\u00e1zal\u00e9kban utazni szoktak ny\u00e1ron.\u00a0\u00a0\u00a0 A Horv\u00e1torsz\u00e1gba val\u00f3 beutaz\u00e1ssal kapcsolatban arra h\u00edvta fel a figyelmet: az ide utaz\u00f3k az olt\u00e1si igazolv\u00e1ny mellett, az olt\u00e1skor kapott igazol\u00f3 lapot is vigy\u00e9k magukkal, mert a horv\u00e1t szab\u00e1lyok szerint csak a m\u00e1sodik olt\u00e1st k\u00f6vet\u0151 14 nap ut\u00e1n lehet bel\u00e9pni az orsz\u00e1gba.\u00a0\u00a0\u00a0\nA t\u00e1rcavezet\u0151 szerint az az oka, hogy ellentmond\u00f3 nyilatkozatok \u00e9rkeznek az olt\u00e1sokr\u00f3l, a vakcin\u00e1k elfogad\u00e1s\u00e1r\u00f3l N\u00e9metorsz\u00e1gb\u00f3l, hogy ott megkezd\u0151d\u00f6tt a v\u00e1laszt\u00e1si kamp\u00e1nyid\u0151szak. J\u00f3 lenne olyan meg\u00e1llapod\u00e1st k\u00f6tni az orsz\u00e1ggal, amely biztos\u00edtja, hogy a beoltott magyarok \u00e9s n\u00e9metek egym\u00e1s haz\u00e1j\u00e1ba l\u00e1togathatnak - v\u00e9lekedett.\nAz uni\u00f3s vakcina\u00fatlev\u00e9llel kapcsolatban azt mondta, az ehhez sz\u00fcks\u00e9ges jogszab\u00e1lyokat m\u00e9g nem fogadt\u00e1k el, ez\u00e9rt a legjobb dolog, amit Magyarorsz\u00e1g tehet, hogy a v\u00e9detts\u00e9gi igazolv\u00e1nya nemzetk\u00f6zi elismer\u00e9s\u00e9t k\u00e9toldal\u00fa meg\u00e1llapod\u00e1sokkal biztos\u00edtja.\nA v\u00e9detts\u00e9gi igazolv\u00e1ny m\u00e1r az els\u0151 olt\u00e1s ut\u00e1n \u00e9rkezik, de a m\u00e1sodik olt\u00e1s is sz\u00fcks\u00e9ges lesz az \u00e9rv\u00e9nyess\u00e9g\u00e9hez\n\nA miniszter azt tan\u00e1csolta mindenkinek, akinek a v\u00e9detts\u00e9gi igazolv\u00e1nnyal kapcsolatos probl\u00e9m\u00e1ja van, hogy keressen fel egy korm\u00e1nyablakot, ahol k\u00fcl\u00f6n foglalkoznak az ilyen \u00fcgyekkel. Egy felvet\u00e9sre, hogy a kisz\u00e1m\u00edthatatlan \u00fctemben \u00e9rkez\u0151 v\u00e9detts\u00e9gi igazolv\u00e1ny helyett az olt\u00e1si kartont lehet-e haszn\u00e1lni, a miniszter azt mondta, nem tartja a korm\u00e1ny ezt elk\u00e9pzelhet\u0151nek, mert a v\u00e9detts\u00e9gi igazolv\u00e1ny k\u00f6zokirat, nehezen lenne m\u00e1ssal p\u00f3tolhat\u00f3. Az els\u0151 olt\u00e1s bead\u00e1s\u00e1t k\u00f6vet\u0151en egy h\u00e9ttel-t\u00edz nappal \u00e9rkezik meg az igazolv\u00e1ny - tette hozz\u00e1.\nGuly\u00e1s Gergely meger\u0151s\u00edtette: \u00e9rv\u00e9ny\u00e9t vesz\u00edti az a v\u00e9detts\u00e9gi k\u00e1rtya, amelynek tulajdonosa a m\u00e1sodik olt\u00e1st nem adatta be.\n\nA b\u00e9rt\u00e1mogat\u00e1sr\u00f3l \u00e9s a beny\u00fajtott EU-s helyre\u00e1ll\u00edt\u00e1si tervr\u0151l\nGuly\u00e1s Gergely arra is kit\u00e9rt, hogy 87,1 milli\u00e1rd forintnyi ig\u00e9ny \u00e9rkezett b\u00e9rt\u00e1mogat\u00e1sra, 86,5 milli\u00e1rdot pedig ki is fizettek. M\u00e1jus 31-ig van m\u00e9g lehet\u0151s\u00e9g b\u00e9rt\u00e1mogat\u00e1s ig\u00e9nybev\u00e9tel\u00e9re - tette hozz\u00e1.\nKiemelte: a korm\u00e1ny abban b\u00edzik, hogy viszonylag hamar j\u00f3v\u00e1hagyja az EU a Magyarorsz\u00e1g \u00e1ltal beny\u00fajtott helyre\u00e1ll\u00edt\u00e1si tervet, mert eg\u00e9sz Eur\u00f3pa \u00e9rdeke, hogy miel\u0151bb \u00fajrainduljon a gazdas\u00e1gi n\u00f6veked\u00e9s, \u00e9s ehhez forr\u00e1sok is kellenek.\nA t\u00e1rcavezet\u0151 kifejtette: a beny\u00fajtott terv n\u00e9h\u00e1ny napon bel\u00fcl b\u00e1rki sz\u00e1m\u00e1ra el\u00e9rhet\u0151 lesz egy korm\u00e1nyzati honlapon; a legfontosabb c\u00e9lok tov\u00e1bbra sem v\u00e1ltoztak, a terv szerint a forr\u00e1sok 34,1 sz\u00e1zal\u00e9k\u00e1t eg\u00e9szs\u00e9g\u00fcgyi fejleszt\u00e9sekre ford\u00edtan\u00e1k, k\u00f6rnyezetbar\u00e1t k\u00f6zleked\u00e9sre \u00e9s az oktat\u00e1s \u00e1tfog\u00f3 fejleszt\u00e9s\u00e9re pedig a p\u00e9nz\u00fcgyi keret 25, illetve 20,5 sz\u00e1zal\u00e9k\u00e1t.\n\u00dagy \u00e9rt\u00e9kelt: a forr\u00e1sok a gazdas\u00e1gi n\u00f6veked\u00e9st \u00e9s a versenyk\u00e9pess\u00e9g jav\u00edt\u00e1s\u00e1t szolg\u00e1lhatj\u00e1k.\nA gazdas\u00e1gr\u00f3l \n\u00a0\u00a0\u00a0\u00a0Arra a k\u00e9rd\u00e9sre, hogy mekkora k\u00e1rt okozott a j\u00e1rv\u00e1ny a magyar gazdas\u00e1gnak, a miniszter \u00fagy v\u00e1laszolt: tavalyi adatok szerint 5 sz\u00e1zal\u00e9kos recesszi\u00f3t szenvedett el a gazdas\u00e1g, ugyanakkor id\u00e9n 4,2-4,3 sz\u00e1zal\u00e9kos n\u00f6veked\u00e9st becs\u00fcl a P\u00e9nz\u00fcgyminiszt\u00e9rium. \"Ha ezt egy kicsit t\u00falteljes\u00edtj\u00fck\", akkor \u00e9v v\u00e9g\u00e9re eljuthatunk oda, ahol a koronav\u00edrus-j\u00e1rv\u00e1ny kezdet\u00e9n\u00e9l voltunk - tette hozz\u00e1, jelezve, hogy j\u00f6v\u0151re 5 sz\u00e1zal\u00e9k feletti dinamikus n\u00f6veked\u00e9st v\u00e1rnak.\n\u00a0\u00a0\u00a0\u00a0\u00a0A miniszter k\u00f6z\u00f6lte: az elm\u00falt id\u0151ben komoly eredm\u00e9nyt \u00e9rtek el, mert ma m\u00e1r 70 sz\u00e1zal\u00e9kos a magyar \u00e9lelmiszerek ar\u00e1nya a kiskereskedelmi h\u00e1l\u00f3zatokban. J\u00f6v\u0151re a k\u00f6z\u00e9tkeztet\u00e9sben a helyi \u00e9lelmiszerek ar\u00e1ny\u00e1nak el kell \u00e9rnie a beszerzett term\u00e9kek \u00f6ssz\u00e9rt\u00e9k\u00e9nek 60 sz\u00e1zal\u00e9k\u00e1t, 2023-t\u00f3l\u00a0 a 80 sz\u00e1zal\u00e9k\u00e1t - mondta.\n\u00a0\u00a0\u00a0 Felid\u00e9zte azt is: \u00f6t \u00e9v alatt jelent\u0151sen cs\u00f6kkent a szocho, \u00e9s 28,5-r\u0151l 15 sz\u00e1zal\u00e9kra cs\u00f6kken j\u00f6v\u0151 j\u00faliusra.\u00a0\u00a0\u00a0\u00a0\nAz AstraZeneca-olt\u00e1s m\u00e1sodik d\u00f3zisa el\u0151bb is megkaphat\u00f3, mint 12 h\u00e9t\nK\u00e9rd\u00e9sre v\u00e1laszolva meger\u0151s\u00edtette: aki az AstraZeneca-olt\u00e1s m\u00e1sodik d\u00f3zis\u00e1t el\u0151bb szeretn\u00e9 megkapni, mint 12 h\u00e9t, ezt az ig\u00e9ny\u00e9t, ugyanann\u00e1l az olt\u00f3pontn\u00e1l vagy h\u00e1ziorvosn\u00e1l jelezze, ahol az els\u0151t megkapta. Megjegyezte: ebben az\u00e9rt vannak fennakad\u00e1sok, mert 10 embert kell egy AstraZeneca-ampull\u00e1ra megszervezni, ami sokszor n\u00e9h\u00e1ny napot, egyes esetekben egy hetet is ig\u00e9nybe vesz.\nA vakcinagazd\u00e1lkod\u00e1sr\u00f3l\nA t\u00e1rcavezet\u0151 besz\u00e1molt arr\u00f3l is: a korm\u00e1ny t\u00e1rgyalt Magyarorsz\u00e1g hossz\u00fat\u00e1v\u00fa vakcinagazd\u00e1lkod\u00e1si alapelveir\u0151l. A c\u00e9l az, hogy Magyarorsz\u00e1gon annyi vakcina folyamatosan rendelkez\u00e9sre \u00e1lljon, ami ahhoz sz\u00fcks\u00e9ges, hogy amikor valakin\u00e9l a v\u00e9detts\u00e9g megsz\u0171nik, akkor az olt\u00e1st megkaphassa.\u00a0\u00a0\u00a0\u00a0\u00a0\u00a0\u00a0\n\n\u00a0\n\n"}]