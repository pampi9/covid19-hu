[{"date": "2021-05-27 13:56", "url": "https://koronavirus.gov.hu/cikkek/szijjarto-magyarorszag-100-ezer-adag-vakcinat-ad-zold-foki-koztarsasagnak", "h1": "Szijj\u00e1rt\u00f3: Magyarorsz\u00e1g 100 ezer adag vakcin\u00e1t ad a Z\u00f6ld-foki K\u00f6zt\u00e1rsas\u00e1gnak", "body": "\nMagyarorsz\u00e1g 100 ezer adag koronav\u00edrus elleni olt\u00f3anyagot ad a Z\u00f6ld-foki K\u00f6zt\u00e1rsas\u00e1gnak, ezzel seg\u00edtve a j\u00e1rv\u00e1ny elleni k\u00fczdelmet, valamint azt, hogy a rossz eg\u00e9szs\u00e9g\u00fcgyi helyzet miatt ne induljon meg onnan \u00fajabb migr\u00e1ci\u00f3s hull\u00e1m Eur\u00f3pa fel\u00e9 - k\u00f6z\u00f6lte Szijj\u00e1rt\u00f3 P\u00e9ter cs\u00fct\u00f6rt\u00f6k\u00f6n Lisszabonban.\n\n\nA k\u00fclgazdas\u00e1gi \u00e9s k\u00fcl\u00fcgyminiszter az MTI-nek nyilatkozva elmondta, hogy a korm\u00e1ny 100 ezer d\u00f3zist sz\u00e1ll\u00edt le az AstraZeneca vakcin\u00e1j\u00e1b\u00f3l j\u00fanius 8-\u00e1n a szigetorsz\u00e1gnak, miut\u00e1n annak vezet\u00e9se konkr\u00e9t k\u00e9r\u00e9ssel fordult Magyarorsz\u00e1ghoz az ottani neh\u00e9z helyzet miatt.\n\u00a0\u00a0\u00a0\u00a0Szijj\u00e1rt\u00f3 P\u00e9ter az eur\u00f3pai uni\u00f3s tag\u00e1llamok k\u00fcl\u00fcgyminisztereinek inform\u00e1lis tan\u00e1cs\u00fcl\u00e9s\u00e9n vesz r\u00e9szt Lisszabonban, amelynek legf\u0151bb napirendi pontja az EU \u00e9s Afrika k\u00f6z\u00f6tti kapcsolatok j\u00f6v\u0151je.\n\u00a0\u00a0\u00a0\u00a0\"Ha nem tudunk helyben seg\u00edts\u00e9get ny\u00fajtani a j\u00e1rv\u00e1nyb\u00f3l val\u00f3 kil\u00e1bal\u00e1s folyamat\u00e1ban mind eg\u00e9szs\u00e9g\u00fcgyi, mind pedig gazdas\u00e1gi \u00e9rtelemben, akkor fel kell k\u00e9sz\u00fcln\u00fcnk arra, hogy \u00fajabb massz\u00edv illeg\u00e1lis migr\u00e1ci\u00f3s hull\u00e1mok fognak megindulni\" - figyelmeztetett.\nMint r\u00e1mutatott, az afrikai orsz\u00e1goknak \u00e1ltal\u00e1ban is komoly neh\u00e9zs\u00e9gekkel kell szemben\u00e9zni\u00fck, a kontinens egy jelent\u0151s r\u00e9sz\u00e9ben folyamatosan romlik az \u00e9letsz\u00ednvonal, ehhez most m\u00e9g hozz\u00e1ad\u00f3dik a vil\u00e1gj\u00e1rv\u00e1ny is, ami kiv\u00e1lt\u00f3 oka lehet egy \u00fajabb bev\u00e1ndorl\u00e1si hull\u00e1mnak.\n\u00a0\u00a0\u00a0\u00a0\"Ha \u00fajra sz\u00e1zezrek, milli\u00f3k indulnak meg Eur\u00f3pa ir\u00e1ny\u00e1ba, akkor nagyon komoly nyom\u00e1s alatt lesz\u00fcnk, s ezt nagyon nehezen lehetne kezelni\" - h\u00fazta al\u00e1.\nA t\u00e1rcavezet\u0151 t\u00e1j\u00e9koztat\u00e1sa szerint az \u00fcl\u00e9sen elhangzott, hogy az olt\u00f3anyagoknak kell adni az els\u0151 sz\u00e1m\u00fa priorit\u00e1st Afrik\u00e1ban, amivel a magyar korm\u00e1ny is egyet\u00e9rt.\n\u00a0\u00a0\u00a0\u00a0\"B\u00e1rcsak kor\u00e1bban is \u00edgy lett volna Eur\u00f3p\u00e1ban, \u00e9s nem valamifajta ideol\u00f3giai vagy geopolitikai k\u00e9rd\u00e9sk\u00e9nt tekintettek volna Br\u00fcsszelben a vakcin\u00e1kra. K\u00e9s\u0151n, de az\u00e9rt ez a felismer\u00e9s csak meg\u00e9rkezett\" - fogalmazott.\n\"J\u00f3 lenne, ha a t\u00f6bbi eur\u00f3pai orsz\u00e1g sem csup\u00e1n besz\u00e9lne a seg\u00edts\u00e9gny\u00fajt\u00e1s fontoss\u00e1g\u00e1r\u00f3l, hanem val\u00f3ban seg\u00edts\u00e9get is adn\u00e1nak az afrikai \u00e1llamoknak\" - jelentette ki Szijj\u00e1rt\u00f3 P\u00e9ter.\n\n\nMTI 2021. m\u00e1jus 27.\n\n"}]