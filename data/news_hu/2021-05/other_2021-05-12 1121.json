[{"date": "2021-05-12 11:21", "url": "https://koronavirus.gov.hu/cikkek/kasler-miklos-videoban-koszonte-meg-az-apolok-munkajat", "h1": "K\u00e1sler Mikl\u00f3s vide\u00f3ban k\u00f6sz\u00f6nte meg az \u00e1pol\u00f3k munk\u00e1j\u00e1t", "body": "\nAz emberi er\u0151forr\u00e1sok minisztere megk\u00f6sz\u00f6nte a magyar eg\u00e9szs\u00e9g\u00fcgyben dolgoz\u00f3 t\u00f6bb mint 80 ezer \u00e1pol\u00f3 munk\u00e1j\u00e1t az \u00e1pol\u00f3k nemzetk\u00f6zi napj\u00e1n.\n\nK\u00e1sler Mikl\u00f3s szerd\u00e1n, a Facebook-oldal\u00e1ra felt\u00f6lt\u00f6tt vide\u00f3ban felid\u00e9zte: 1820. m\u00e1jus 12-\u00e9n sz\u00fcletett a modern \u00e1pol\u00e1s \u00fatt\u00f6r\u0151je, Florence Nightingale, aki az 1953-as kr\u00edmi h\u00e1bor\u00faban elind\u00edtotta a s\u00e9r\u00fclt katon\u00e1k ell\u00e1t\u00e1s\u00e1t, \u00e9s a beteg\u00e1pol\u00e1s rendszer\u00e9t megszervezve 40 sz\u00e1zal\u00e9kr\u00f3l 2 sz\u00e1zal\u00e9kra cs\u00f6kkentette a hal\u00e1loz\u00e1st.\n\u00a0\u00a0\u00a0\u00a0A t\u00f6bb mint egy \u00e9ve tart\u00f3 koronav\u00edrus-j\u00e1rv\u00e1ny ism\u00e9t r\u00e1ir\u00e1ny\u00edtotta a figyelmet egy \u0151si emberi \u00f6szt\u00f6nre: a seg\u00edt\u0151k\u00e9szs\u00e9gre \u00e9s az \u00f6nzetlens\u00e9gre - mondta, hozz\u00e1f\u0171zve: a magyar \u00e1pol\u00f3k \"ennek szellem\u00e9ben \u00e1lltak helyt a mindennapi k\u00f3rh\u00e1zi munk\u00e1ban, a betegs\u00e9gek lek\u00fczd\u00e9s\u00e9ben, a fegyveres harcok sebes\u00fcltjeinek ell\u00e1t\u00e1s\u00e1ban, vagy \u00e9ppen napjainkban, a vil\u00e1gj\u00e1rv\u00e1nnyal szembeni embert pr\u00f3b\u00e1l\u00f3 k\u00fczdelemben.\"\n\u00a0\u00a0\u00a0\u00a0A miniszter a vide\u00f3ban sok sikert, er\u0151t \u00e9s \"nem lankad\u00f3 embers\u00e9get\" k\u00edv\u00e1nt az \u00e1pol\u00f3knak tov\u00e1bbi szolg\u00e1latukhoz.\nMTI 2021. m\u00e1jus 12.\n\n"}]