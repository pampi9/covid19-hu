[{"date": "2021-05-14 10:10", "url": "https://koronavirus.gov.hu/cikkek/benko-csaknem-negyezer-katona-vesz-reszt-vedekezesben", "h1": "Benk\u0151: csaknem n\u00e9gyezer katona vesz r\u00e9szt a v\u00e9dekez\u00e9sben", "body": "\nEzekben a napokban is csaknem n\u00e9gyezer katona vesz r\u00e9szt a koronav\u00edrus-j\u00e1rv\u00e1ny elleni v\u00e9dekez\u00e9sben - k\u00f6z\u00f6lte a honv\u00e9delmi miniszter az M1 aktu\u00e1lis csatorna p\u00e9ntek reggeli m\u0171sor\u00e1ban.\n\n\nBenk\u0151 Tibor\u00a0elmondta: a Magyar Honv\u00e9ds\u00e9g alapfeladata - az orsz\u00e1g v\u00e9delme - mellett minden ter\u00fcleten ott van, ahol seg\u00edteni tud az orsz\u00e1g lakoss\u00e1g\u00e1nak, mint p\u00e9ld\u00e1ul 2015-ben, amikor katon\u00e1kat vez\u00e9nyeltek a d\u00e9li hat\u00e1rszakasz \u0151rz\u00e9s\u00e9re, v\u00e9delm\u00e9re. Abban a feladatban az\u00f3ta is r\u00e9szt vesznek - eml\u00e9keztetett.\n\u00a0\u00a0\u00a0\u00a0A koronav\u00edrus-j\u00e1rv\u00e1ny miatt tavaly m\u00e1rcius \u00f3ta a katon\u00e1k seg\u00edtett\u00e9k, seg\u00edtik a hat\u00e1rz\u00e1r\u00e1st, a hat\u00e1r\u0151rizeti feladatokat, a k\u00f6zter\u00fcleteken a rend\u0151r\u00f6kkel k\u00f6z\u00f6sen j\u00e1r\u0151r\u00f6znek, valamint fert\u0151tlen\u00edt\u00e9si feladatokat is v\u00e9grehajtottak. A k\u00f3rh\u00e1zparancsnoki rendszerben most is hatvan katona teljes\u00edt szolg\u00e1latot, az eg\u00e9szs\u00e9g\u00fcgyi dolgoz\u00f3k tehermentes\u00edt\u00e9s\u00e9t pedig mintegy 1400 seg\u00edti - sorolta.\n\u00a0\u00a0\u00a0\u00a0Az \u00f6t honv\u00e9ds\u00e9gi olt\u00f3busszal pedig b\u00e1rhov\u00e1 el tudnak jutni, hogy seg\u00edts\u00e9k a lakoss\u00e1g beolt\u00e1s\u00e1t - ismertette.\n\u00a0\u00a0\u00a0\u00a0Benk\u0151 Tibor\u00a0kit\u00e9rt arra is: fontos, hogy a hader\u0151fejleszt\u00e9si program tov\u00e1bbra is t\u00f6retlen\u00fcl folytat\u00f3djon, mert a b\u00e9ke, a biztons\u00e1g szavatol\u00e1s\u00e1hoz kell egy er\u0151s, j\u00f3l felszerelt, \u00fct\u0151k\u00e9pes Magyar Honv\u00e9ds\u00e9g.\n\u00a0\u00a0\u00a0\u00a0Elmondta: szeretn\u00e9k, ha a t\u00e1rsadalom is l\u00e1tn\u00e1 a hader\u0151fejleszt\u00e9si program eredm\u00e9nyeit, ez\u00e9rt a tervek szerint augusztus v\u00e9g\u00e9n Kecskem\u00e9ten nemzetk\u00f6zi rep\u00fcl\u0151napot \u00e9s haditechnikai bemutat\u00f3t tartanak. Megjegyezte azonban, hogy a rendezv\u00e9nyen csak azok vehetnek r\u00e9szt, akiknek van olt\u00e1si igazolv\u00e1nyuk.\n\n\nMTI 2021. m\u00e1jus 14.\n\n"}]