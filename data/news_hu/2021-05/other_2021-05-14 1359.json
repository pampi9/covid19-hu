[{"date": "2021-05-14 13:59", "url": "https://koronavirus.gov.hu/cikkek/szijjarto-v4-ek-vilagjarvany-utani-uj-vilagrend-nyertesei-lehetnek", "h1": "Szijj\u00e1rt\u00f3: a V4-ek a vil\u00e1gj\u00e1rv\u00e1ny ut\u00e1ni \u00faj vil\u00e1grend nyertesei lehetnek", "body": "\nA visegr\u00e1di orsz\u00e1gok (V4), az egy\u00fcttm\u0171k\u00f6d\u00e9s\u00fcknek k\u00f6sz\u00f6nhet\u0151en, a vil\u00e1gj\u00e1rv\u00e1ny ut\u00e1ni \u00faj vil\u00e1grend nyertesei k\u00f6z\u00e9 tartozhatnak - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a k\u00f6z\u00e9p-lengyelorsz\u00e1gi L\u00f3dzban, a V4 diplom\u00e1ciai vezet\u0151inek tal\u00e1lkoz\u00f3j\u00e1t k\u00f6vet\u0151 k\u00f6z\u00f6s sajt\u00f3\u00e9rtekezleten.\n\n\u00a0\nA V4-ek (Magyarorsz\u00e1g, Lengyelorsz\u00e1g, Csehorsz\u00e1g, Szlov\u00e1kia) az ut\u00f3bbi \u00e9vekben \"a j\u00f3zan \u00e9szre alapul\u00f3 gazdas\u00e1gi \u00e9s biztons\u00e1gpolitikai strat\u00e9gi\u00e1t folytattak\", a k\u00f6z\u00f6s ki\u00e1ll\u00e1snak k\u00f6sz\u00f6nhet\u0151, hogy az Eur\u00f3pai Uni\u00f3ban nem \u00e9rv\u00e9nyesek az illeg\u00e1lis migr\u00e1nsok eloszt\u00e1s\u00e1ra vonatkoz\u00f3 k\u00f6telez\u0151 kv\u00f3t\u00e1k, egy\u00fattal K\u00f6z\u00e9p-Eur\u00f3pa lett a legvonz\u00f3bb beruh\u00e1z\u00e1si c\u00e9lpont Eur\u00f3p\u00e1ban, ennek nyom\u00e1n \"mi t\u00f6ltj\u00fck be a n\u00f6veked\u00e9si motor szerep\u00e9t\" - jelentette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0Azt mondta, a koronav\u00edrus-j\u00e1rv\u00e1ny miatt nem t\u00falz\u00e1s \u00faj vil\u00e1grend l\u00e9trej\u00f6tt\u00e9r\u0151l besz\u00e9lni mind gazdas\u00e1gi, mind politikai szempontb\u00f3l, ez term\u00e9szetesen \u00faj kih\u00edv\u00e1sokat jelent. A V4 orsz\u00e1gai k\u00f6z\u00f6tti szoros egy\u00fcttm\u0171k\u00f6d\u00e9s a j\u00f6v\u0151ben biztos\u00edthatja gazdas\u00e1gaink gyors \u00fajraind\u00edt\u00e1s\u00e1t, valamint azt, hogy az orsz\u00e1gcsoport az \u00faj vil\u00e1grend nyertesei k\u00f6z\u00e9 fog tartozni - k\u00f6z\u00f6lte a t\u00e1rcavezet\u0151.\n\u00a0\u00a0\u00a0\u00a0R\u00e1mutatott: t\u00e9rs\u00e9g\u00fcnk ma m\u00e1r egy\u00e9rtelm\u0171en az eur\u00f3pai gazdas\u00e1g gerincoszlop\u00e1nak sz\u00e1m\u00edt\u00f3 n\u00e9met ipar besz\u00e1ll\u00edt\u00f3 vid\u00e9ke, \"a legut\u00f3bbi b\u00e9ke\u00e9vben, 2019-ben\" p\u00e9ld\u00e1ul a V4 \u00e9s N\u00e9metorsz\u00e1g kereskedelmi forgalma meghaladta a 300 milli\u00e1rd eur\u00f3t.\n\u00a0\u00a0\u00a0\u00a0A K\u00f6z\u00e9p-Eur\u00f3p\u00e1ba ir\u00e1nyul\u00f3 k\u00fclf\u00f6ldi beruh\u00e1z\u00e1sokr\u00f3l Szijj\u00e1rt\u00f3 P\u00e9ter azt mondta: gyakorlatilag az \u00f6sszes beruh\u00e1z\u00e1si versenyn\u00e9l a v\u00e9gs\u0151 vet\u00e9lyt\u00e1rsak mindig a V4 orsz\u00e1gai voltak, ez mutatja, hogy a t\u00e9rs\u00e9g Eur\u00f3pa legvonz\u00f3bb beruh\u00e1z\u00e1si t\u00e9rs\u00e9g\u00e9v\u00e9 v\u00e1lt.\n\u00a0\u00a0\u00a0\u00a0Ez \"a fegyelmezett k\u00f6lts\u00e9gvet\u00e9si politik\u00e1nknak\", valamint az alacsony ad\u00f3knak k\u00f6sz\u00f6nhet\u0151, ez\u00e9rt \"az \u00faj vil\u00e1grend k\u00fcsz\u00f6b\u00e9n\" vil\u00e1goss\u00e1 kell tenni azt az \u00e1ll\u00e1spontot, hogy Magyarorsz\u00e1g soha nem fog hozz\u00e1j\u00e1rulni semmif\u00e9le glob\u00e1lis minimumad\u00f3 bevezet\u00e9s\u00e9hez - h\u00fazta al\u00e1. \"Nem fogunk ad\u00f3t emelni nemzetk\u00f6zi nyom\u00e1sgyakorl\u00e1s miatt\", versenyk\u00e9pess\u00e9g\u00fcnk z\u00e1loga, hogy az ad\u00f3politika nemzeti hat\u00e1sk\u00f6rben maradjon - tette hozz\u00e1.\n\u00a0\u00a0\u00a0\u00a0Al\u00e1h\u00fazta tov\u00e1bb\u00e1: Magyarorsz\u00e1g kitart az illeg\u00e1lis bev\u00e1ndorl\u00f3k eloszt\u00e1si kv\u00f3t\u00e1j\u00e1t ellenz\u0151 \u00e1ll\u00e1spontja mellett. \"Azt l\u00e1tjuk, hogy sem Br\u00fcsszelben, sem New Yorkban nem adt\u00e1k fel a k\u00f6telez\u0151 letelep\u00edt\u00e9si kv\u00f3t\u00e1k gondolat\u00e1t\", tov\u00e1bbra is \u00e9bernek kell lenn\u00fcnk annak \u00e9rdek\u00e9ben, hogy \"amit egyszer meg tudtunk akad\u00e1lyozni, az lopakod\u00f3 m\u00f3don ne t\u00e9rhessen vissza, ne vesz\u00e9lyeztethesse Eur\u00f3pa \u00e9s benne a k\u00f6z\u00e9p-eur\u00f3pai orsz\u00e1gok biztons\u00e1g\u00e1t \u00e9s \u00f6nrendelkez\u00e9s\u00e9t\" - fogalmazott.\n\u00a0\u00a0\u00a0\u00a0A magyarok er\u0151s Eur\u00f3p\u00e1ban \u00e9rdekeltek - folytatta, ez viszont nincs er\u0151s kereszt\u00e9ny \u00e9rt\u00e9kek \u00e9s k\u00f6z\u00f6ss\u00e9gek n\u00e9lk\u00fcl, ez\u00e9rt Magyarorsz\u00e1g a j\u00f6v\u0151ben is ki fog \u00e1llni a vil\u00e1gon az \u00fcld\u00f6z\u00f6tt kereszt\u00e9nyek mellett, \u00e9s ragaszkodik Eur\u00f3pa kereszt\u00e9ny alap\u00e9rt\u00e9keinek meger\u0151s\u00edt\u00e9s\u00e9hez.\n\u00a0\u00a0\u00a0\u00a0Utalva v\u00e9gezet\u00fcl a k\u00e9t orsz\u00e1g beoltott polg\u00e1rainak szabad utaz\u00e1s\u00e1r\u00f3l sz\u00f3l\u00f3 magyar-cseh meg\u00e1llapod\u00e1sra, a miniszter rem\u00e9ny\u00e9t fejezte ki, hogy ezt a megold\u00e1st hamarosan a visegr\u00e1di szintre is ki tudj\u00e1k terjeszteni.\n\nMTI 2021. m\u00e1jus 14.\n\n"}]