[{"date": "2021-05-20 15:40", "url": "https://koronavirus.gov.hu/cikkek/menczer-keleti-vakcinak-nelkul-500-milliard-forintot-vesztett-volna-magyarorszag", "h1": "Menczer: a keleti vakcin\u00e1k n\u00e9lk\u00fcl 500 milli\u00e1rd forintot vesztett volna Magyarorsz\u00e1g", "body": "\nA teljes z\u00e1r\u00e1s alatt a magyar gazdas\u00e1g egy nap alatt 10-15 milli\u00e1rd forintnyi vesztes\u00e9get szenvedett el, az adatok alapj\u00e1n t\u00f6bb mint 500 milli\u00e1rd forintot nyert Magyarorsz\u00e1g azzal, hogy keleti vakcin\u00e1t is v\u00e1s\u00e1rolt - jelentette ki Menczer Tam\u00e1s cs\u00fct\u00f6rt\u00f6k\u00f6n Zalaegerszegen, A jelen technol\u00f3giai \u00e9s kultur\u00e1lis kih\u00edv\u00e1sai c\u00edm\u0171 konferenci\u00e1n.\n\n\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra kiemelte: a keleti vakcin\u00e1knak k\u00f6sz\u00f6nhet\u0151en a magyar olt\u00e1si adatok sokkal jobbak az eur\u00f3pai \u00e1tlagn\u00e1l. A lakoss\u00e1g t\u00f6bb mint 48 sz\u00e1zal\u00e9ka megkapta m\u00e1r legal\u00e1bb az els\u0151 koronav\u00edrus elleni olt\u00e1st, az eur\u00f3pai \u00e1tlag 32 sz\u00e1zal\u00e9k.\n\u00a0\u00a0\u00a0\u00a0\u00c1prilis 30-ig 4 milli\u00f3 embert oltottak be, a keleti vakcina n\u00e9lk\u00fcl ezt a sz\u00e1mot j\u00falius m\u00e1sodik fel\u00e9ben \u00e9rt\u00fck volna el, \u00edgy tov\u00e1bbi m\u00e1sf\u00e9l, k\u00e9t h\u00f3napig \u00e9rv\u00e9nyben maradtak volna a kor\u00e1bbi korl\u00e1toz\u00e1sok, a vakcina-beszerz\u00e9seknek k\u00f6sz\u00f6nhet\u0151en el\u0151bb tudtunk fokozatosan nyitni, el\u0151bb tud az \u00e9let visszat\u00e9rni a rendes ker\u00e9kv\u00e1g\u00e1sba - fogalmazott az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette: a koronav\u00edrus elleni vakcina nem politikai \u00e9s ideol\u00f3giai, hanem eg\u00e9szs\u00e9g\u00fcgyi k\u00e9rd\u00e9s. \"Ember\u00e9letekr\u0151l van sz\u00f3, teljesen mindegy, honnan j\u00f6n az olt\u00f3anyag, a l\u00e9nyeg, hogy hat\u00e1sos \u00e9s biztons\u00e1gos legyen\" - hangs\u00falyozta az \u00e1llamtitk\u00e1r.\n\u00a0\u00a0\u00a0\u00a0Kifejtette, hogy Magyarorsz\u00e1g r\u00e9szt vesz az uni\u00f3s vakcinabeszerz\u00e9sben, de az lass\u00fa, akadozik, \u00e9s nem el\u00e9gs\u00e9ges, ez\u00e9rt Oroszorsz\u00e1ggal \u00f6sszesen 2 milli\u00f3 vakcin\u00e1ra, K\u00edn\u00e1val pedig 5 milli\u00f3 vakcin\u00e1ra k\u00f6t\u00f6ttek szerz\u0151d\u00e9st. Az oroszok m\u00e1r minden olt\u00f3anyagot lesz\u00e1ll\u00edtottak, \u00e9s n\u00e9h\u00e1ny napon bel\u00fcl K\u00edn\u00e1b\u00f3l is meg\u00e9rkezik az utols\u00f3 sz\u00e1ll\u00edtm\u00e1ny.\n\u00a0\u00a0\u00a0\u00a0Elmondta azt is, hogy Magyarorsz\u00e1g 10 t\u00edz orsz\u00e1ggal k\u00f6t\u00f6tt meg\u00e1llapod\u00e1st arr\u00f3l, hogy minden vakcin\u00e1t k\u00f6lcs\u00f6n\u00f6sen elfogadnak. A meg\u00e1llapod\u00e1sok sz\u00e1ma val\u00f3sz\u00edn\u0171leg n\u0151ni fog, hiszen az orsz\u00e1gok \u00e9rdekeltek a turizmus \u00e9l\u00e9nk\u00edt\u00e9s\u00e9ben, az eur\u00f3pai v\u00e9detts\u00e9gi igazolv\u00e1ny pedig feltehet\u0151en csak ny\u00e1r v\u00e9g\u00e9re k\u00e9sz\u00fcl el.\n\u00a0\u00a0\u00a0\u00a0Menczer Tam\u00e1s kit\u00e9rt arra is, hogy a politikai \u00e9s a gazdas\u00e1gi stabilit\u00e1s eredm\u00e9nyek\u00e9nt egyre t\u00f6bb beruh\u00e1z\u00e1s \u00e9rkezik Magyarorsz\u00e1gra, ami ment\u00e9n a magyar export is egyre jobban n\u0151, egyre t\u00f6bb magyar embernek van munkahelye, biztos meg\u00e9lhet\u00e9se, kisz\u00e1m\u00edthat\u00f3 j\u00f6vedelme.\n\u00a0\u00a0\u00a0\u00a0A konferenci\u00e1n Szab\u00f3 Istv\u00e1n honv\u00e9delmi \u00e1llamtitk\u00e1r a migr\u00e1ci\u00f3val kapcsolatos kih\u00edv\u00e1sokat, valamint a honv\u00e9delemhez, a biztons\u00e1gpolitik\u00e1hoz kapcsol\u00f3d\u00f3 t\u00e9m\u00e1kat foglalta \u00f6ssze el\u0151ad\u00e1s\u00e1ban.\n\nMTI 2021. m\u00e1jus 20., cs\u00fct\u00f6rt\u00f6k 15:31\n\n"}]