[{"date": "2021-05-11 15:15", "url": "https://koronavirus.gov.hu/cikkek/orban-dukanovic-talalkozo-az-oltasokkal-lehet-legyozni-virust-nagy-eredmeny-vedettsegi", "h1": "Orb\u00e1n-Dukanovic-tal\u00e1lkoz\u00f3: az olt\u00e1sokkal lehet legy\u0151zni a v\u00edrust; nagy eredm\u00e9ny a v\u00e9detts\u00e9gi igazolv\u00e1nyok k\u00f6lcs\u00f6n\u00f6s elismer\u00e9se", "body": "\nOrb\u00e1n Viktor minisztereln\u00f6k kedden a Karmelita kolostorban fogadta Milo Dukanovic montenegr\u00f3i \u00e1llamf\u0151t - t\u00e1j\u00e9koztatta az MTI-t Havasi Bertalan, a Minisztereln\u00f6ki Sajt\u00f3irod\u00e1t vezet\u0151 helyettes \u00e1llamtitk\u00e1r, a megbesz\u00e9l\u00e9s f\u0151 t\u00e9m\u00e1i k\u00f6z\u00fcl kiemelve a vakcinaigazolv\u00e1nyok k\u00f6lcs\u00f6n\u00f6s elismer\u00e9s\u00e9t, ami nagyban hozz\u00e1j\u00e1rul majd a mindk\u00e9t orsz\u00e1g sz\u00e1m\u00e1ra kulcsfontoss\u00e1g\u00fa turizmus ism\u00e9telt fellend\u00fcl\u00e9s\u00e9hez.\n\n\nA t\u00e1rgyal\u00e1son - melyen r\u00e9szt vett Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter is - elhangzott: k\u00e9toldal\u00fa kapcsolataink meghat\u00e1roz\u00f3 eleme a magyar t\u0151ke er\u0151teljes jelenl\u00e9te Montenegr\u00f3ban, valamint az, hogy Magyarorsz\u00e1g Montenegr\u00f3 euro-atlanti integr\u00e1ci\u00f3j\u00e1nak k\u00f6vetkezetes t\u00e1mogat\u00f3ja.\n\u00a0\u00a0\u00a0\u00a0Orb\u00e1n Viktor \u00e9s Milo Dukanovic megbesz\u00e9l\u00e9s\u00e9n kiemelt hangs\u00falyt kapott a koronav\u00edrus-j\u00e1rv\u00e1ny. Havasi Bertalan eml\u00e9keztetett: a v\u00e9dekez\u00e9s sor\u00e1n is megmutatkozott a k\u00e9t orsz\u00e1g bar\u00e1ts\u00e1ga, j\u00f3 egy\u00fcttm\u0171k\u00f6d\u00e9se, hiszen Magyarorsz\u00e1g 50 ezer v\u00e9d\u0151maszkot, 2500 v\u00e9d\u0151ruh\u00e1t \u00e9s 10 ezer PCR-tesztet adom\u00e1nyozott Montenegr\u00f3nak.\n\u00a0\u00a0\u00a0\u00a0A magyar minisztereln\u00f6k \u00e9s a montenegr\u00f3i \u00e1llamf\u0151 hangs\u00falyozta: csakis az olt\u00e1sokkal lehet legy\u0151zni a v\u00edrust, \u00e9s csak az olt\u00e1sokkal lehet \u00fajraind\u00edtani az orsz\u00e1gok gazdas\u00e1g\u00e1t. Ez\u00e9rt Orb\u00e1n Viktor \u00e9s Milo Dukanovic nagy eredm\u00e9nynek tartja az \u00e1prilis v\u00e9g\u00e9n sz\u00fcletett meg\u00e1llapod\u00e1st a magyar illetve a montenegr\u00f3i hat\u00f3s\u00e1gok \u00e1ltal ki\u00e1ll\u00edtott v\u00e9detts\u00e9gi igazolv\u00e1nyok k\u00f6lcs\u00f6n\u00f6s elismer\u00e9s\u00e9r\u0151l, valamint a beutaz\u00e1si korl\u00e1toz\u00e1sok elt\u00f6rl\u00e9s\u00e9r\u0151l a v\u00e9detts\u00e9gi igazolv\u00e1nnyal rendelkez\u0151k eset\u00e9ben.\n\n\nMTI 2021. m\u00e1jus 11., kedd 14:50\n\n"}]