[{"date": "2021-05-08 08:56", "url": "https://koronavirus.gov.hu/cikkek/pm-allamtitkar-folytatodik-az-adocsokkentes", "h1": "PM-\u00e1llamtitk\u00e1r: folytat\u00f3dik az ad\u00f3cs\u00f6kkent\u00e9s", "body": "\nJ\u00f6v\u0151re folytat\u00f3dik az ad\u00f3cs\u00f6kkent\u00e9s politik\u00e1ja - nyilatkozta a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra a Magyar Nemzetnek.\u00a0\u00a0A korm\u00e1ny most, a v\u00e1ls\u00e1g idej\u00e9n is csak az ad\u00f3cs\u00f6kkent\u00e9s politik\u00e1j\u00e1ban l\u00e1tja a megold\u00e1st - hangs\u00falyozta az \u00e1llamtitk\u00e1r, aki felid\u00e9zte, hogy a magyar szem\u00e9lyi j\u00f6vedelemad\u00f3 m\u00e1r j\u00f3 ideje az egyik legalacsonyabb az Eur\u00f3pai Uni\u00f3ban, 2016 \u00f3ta pedig a munkaad\u00f3k k\u00f6zterh\u00e9t m\u00e9rs\u00e9klik folyamatosan.\n\n\u00a0 A szombati lapsz\u00e1mban megjelent cikkben Izer Norbert azt mondta, hogy olcs\u00f3bb lesz a foglalkoztat\u00e1s, tov\u00e1bb m\u00e9rs\u00e9kl\u0151dik a munkav\u00e1llal\u00f3k ut\u00e1n fizetend\u0151 teher. Az \u00fajraind\u00edt\u00e1shoz kevesebb ad\u00f3 kell - jelentette ki.\n\u00a0\u00a0\u00a0\u00a0Kit\u00e9rt arra is, hogy az energia\u00e1rak kedvez\u0151 szintj\u00e9nek fenntart\u00e1sa fontos lehet a gazdas\u00e1g gyors n\u00f6veked\u00e9s\u00e9hez, ez\u00e9rt a tervek szerint a j\u00f6v\u0151 kedden a parlament el\u00e9 ker\u00fcl\u0151 \u00ad2022-es ad\u00f3t\u00f6rv\u00e9ny k\u00f6nny\u00edt\u00e9st adna az energiaszektor c\u00e9geinek.\n\u00a0\u00a0\u00a0\u00a0A legfontosabb v\u00e1ltoztat\u00e1snak az \u00e1llamtitk\u00e1r azt nevezte, hogy 2022. j\u00falius 1-j\u00e9n \u00fajabb 2 sz\u00e1zal\u00e9kponttal cs\u00f6kken a munka k\u00f6zterhe. Megsz\u0171nik a 1,5 sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1s, emellett 0,5 sz\u00e1zal\u00e9kponttal m\u00e9rs\u00e9kl\u0151dik a v\u00e1llalkoz\u00e1sok \u00e1ltal fizetend\u0151 szoci\u00e1\u00adlis hozz\u00e1j\u00e1rul\u00e1si ad\u00f3 - ismertette.\n\u00a0\u00a0\u00a0\u00a0A korm\u00e1ny kor\u00e1bban azt v\u00e1llalta, hogy \u00e9rdemben cs\u00f6kkenti az \u00e9rv\u00e9nyben l\u00e9v\u0151 ad\u00f3nemek sz\u00e1m\u00e1t. B\u00e1r a koronav\u00edrus-j\u00e1rv\u00e1ny kiss\u00e9 megnehez\u00edtette a folyamatot, j\u00f6v\u0151re \u00fajabb ad\u00f3fajt\u00e1nak lehet b\u00facs\u00fat inteni - mondta Izer Norbert.\n\u00a0\u00a0\u00a0\u00a0A korm\u00e1ny most, a v\u00e1ls\u00e1g idej\u00e9n is csak az ad\u00f3cs\u00f6kkent\u00e9s politik\u00e1j\u00e1ban l\u00e1tja a megold\u00e1st - hangs\u00falyozta az \u00e1llamtitk\u00e1r, aki felid\u00e9zte, hogy a magyar szem\u00e9lyi j\u00f6vedelemad\u00f3 m\u00e1r j\u00f3 ideje az egyik legalacsonyabb az Eur\u00f3pai Uni\u00f3ban, 2016 \u00f3ta pedig a munkaad\u00f3k k\u00f6zterh\u00e9t m\u00e9rs\u00e9klik folyamatosan.\nMTI\n\n"}]