[{"date": "2021-05-02 13:39", "url": "https://koronavirus.gov.hu/cikkek/fulop-attila-ujra-latogathatok-az-idosotthonok", "h1": "F\u00fcl\u00f6p Attila: \u00fajra l\u00e1togathat\u00f3k az id\u0151sotthonok", "body": "\n\u00dajra l\u00e1togathat\u00f3k az id\u0151sotthonok, mivel a legt\u00f6bb int\u00e9zm\u00e9nyben magas azok sz\u00e1ma, akiket beoltottak koronav\u00edrus ellen - mondta az Emberi Er\u0151forr\u00e1sok Miniszt\u00e9rium\u00e1nak (Emmi) szoci\u00e1lis \u00fcgyek\u00e9rt felel\u0151s \u00e1llamtitk\u00e1ra vas\u00e1rnap P\u00e1tyon.\n\n\n\u00a0F\u00fcl\u00f6p Attila a Magyar M\u00e1ltai Szeretetszolg\u00e1lat \u00e1ltal fenntartott Befogad\u00e1s H\u00e1za - Id\u0151skor\u00faak Otthon\u00e1ban elmondta, a nyit\u00e1s annak k\u00f6sz\u00f6nhet\u0151, hogy a korm\u00e1ny id\u0151ben int\u00e9zkedett arr\u00f3l, hogy elegend\u0151 koronav\u00edrus elleni vakcina \u00e1lljon rendelkez\u00e9sre, valamint hogy folyamatosan n\u00f6vekszik az olt\u00e1si hajland\u00f3s\u00e1g az orsz\u00e1gban.\n\u00a0\u00a0\u00a0\u00a0Hozz\u00e1tette, a l\u00e1togat\u00e1s v\u00e9detts\u00e9gi igazolv\u00e1nyhoz van k\u00f6tve. Fontosnak nevezte azt is, hogy m\u00e1r nem csak negat\u00edv koronav\u00edrus-teszttel, hanem v\u00e9detts\u00e9gi igazolv\u00e1nnyal is felvehet\u0151k \u00faj lak\u00f3k az int\u00e9zm\u00e9nyekbe.\n\u00a0\u00a0\u00a0\u00a0A szoci\u00e1lis \u00fcgyek\u00e9rt felel\u0151s \u00e1llamtitk\u00e1r arr\u00f3l besz\u00e9lt, hogy a z\u00e1rt k\u00f6z\u00f6ss\u00e9geket, mint az id\u0151sek otthonai, az elm\u00falt egy \u00e9vben a j\u00e1rv\u00e1ny miatt el kellett szigetelni, be kellett z\u00e1rni a lak\u00f3kkal egy\u00fctt, ami nem volt k\u00f6nny\u0171 sem az otthonokban lak\u00f3knak, sem az ott dolgoz\u00f3knak, sem pedig a hozz\u00e1tartoz\u00f3knak.\n\u00a0\u00a0\u00a0\u00a0Elmondta, nem tal\u00e1lkozhatott senki hossz\u00fa ideig a csal\u00e1dtagjaival, vagy a bar\u00e1taival, ami egy nehezen kezelhet\u0151 helyzet \u00e9s nem volt k\u00f6nny\u0171 meg\u00e9lni.\n\nMTI 2021. m\u00e1jus 2.\n\n"}]