[{"date": "2021-05-12 16:11", "url": "https://koronavirus.gov.hu/cikkek/ader-megkezdi-mukodeset-koronavirus-miatt-arvan-maradt-gyereket-segito-alapitvany", "h1": "\u00c1der: megkezdi m\u0171k\u00f6d\u00e9s\u00e9t a koronav\u00edrus miatt \u00e1rv\u00e1n maradt gyereket seg\u00edt\u0151 alap\u00edtv\u00e1ny", "body": "\nMegkezdi m\u0171k\u00f6d\u00e9s\u00e9t a koronav\u00edrus miatt \u00e1rv\u00e1n maradt gyereket seg\u00edt\u0151 alap\u00edtv\u00e1ny - jelentette be \u00c1der J\u00e1nos k\u00f6zt\u00e1rsas\u00e1gi eln\u00f6k, a szervezet alap\u00edt\u00f3ja szerdai sajt\u00f3t\u00e1j\u00e9koztat\u00f3j\u00e1n.\n\n\nAz \u00e1llamf\u0151 a S\u00e1ndor-palot\u00e1ban tartott esem\u00e9nyen k\u00f6z\u00f6lte: az alap\u00edtv\u00e1ny b\u00edr\u00f3s\u00e1gi bejegyz\u00e9se kedden megt\u00f6rt\u00e9nt, a szervezetnek m\u00e1r van OTP-sz\u00e1mlasz\u00e1ma \u00e9s ad\u00f3sz\u00e1ma is, \u00edgy m\u00e1ra az alapvet\u0151 technikai felt\u00e9telek rendelkez\u00e9sre \u00e1llnak ahhoz, hogy elkezdjen m\u0171k\u00f6dni.\u00a0\u00a0\n\u00a0\u00a0\u00a0\u00a0Eml\u00e9keztetett: b\u0151 h\u00e1rom hete jelentette be egy interj\u00faban, hogy feles\u00e9g\u00e9vel, Herczegh Anit\u00e1val egy alap\u00edtv\u00e1nyt szeretn\u00e9nek l\u00e9trehozni, aminek c\u00e9lja, hogy a koronav\u00edrus-j\u00e1rv\u00e1ny miatt \u00e1rv\u00e1n vagy f\u00e9l\u00e1rv\u00e1n maradt gyermekeket seg\u00edtse a j\u00f6v\u0151ben. Hozz\u00e1tette: nem egyszeri, hanem folyamatos seg\u00edts\u00e9gre gondolnak, lehet\u0151s\u00e9g szerint addig, am\u00edg ezek a gyerekek nagykor\u00fav\u00e1 nem v\u00e1lnak, szakm\u00e1t vagy diplom\u00e1t nem szereznek. \u00cdgy ez ak\u00e1r egy-k\u00e9t \u00e9vtizedre sz\u00f3l\u00f3 program - tette hozz\u00e1.\n\u00a0\u00a0\u00a0\u00a0\u00c1der J\u00e1nos kiemelte: amikor a Reg\u0151czi Istv\u00e1n Alap\u00edtv\u00e1ny l\u00e9trehoz\u00e1s\u00e1t bejelentett\u00e9k, 600 \u00e9rintett gyermekr\u0151l \u00e9s 400 csal\u00e1dr\u00f3l tudtak, de a helyzet az\u00f3ta tov\u00e1bb romlott, m\u00e1r k\u00f6zel 800 gyermekr\u0151l, \u00e9s 522 olyan csal\u00e1dr\u00f3l van tudom\u00e1suk, ahol ez a trag\u00e9dia bek\u00f6vetkezett.\u00a0\u00a0\u00a0\u00a0\n\u00a0\u00a0\u00a0\u00a0Az \u00e1llamf\u0151 besz\u00e1molt arr\u00f3l is, hogy m\u00e1r m\u0171k\u00f6dik az alap\u00edtv\u00e1ny honlapja - b\u00e1r m\u00e9g nem k\u00e9sz\u00fclt el teljesen -, amelyen szerepelnek a szervezettel kapcsolatos alapvet\u0151 inform\u00e1ci\u00f3k: az alap\u00edtv\u00e1ny sz\u00e1nd\u00e9kainak megfogalmaz\u00e1sa, a sz\u00e1mlasz\u00e1m \u00e9s az el\u00e9rhet\u0151s\u00e9g is.\n\u00a0\u00a0\u00a0\u00a0\u00c1der J\u00e1nos megk\u00f6sz\u00f6nte a sajt\u00f3nak, hogy az alap\u00edtv\u00e1ny l\u00e9trehoz\u00e1s\u00e1nak sz\u00e1nd\u00e9k\u00e1r\u00f3l h\u00edrt adott, \u00e9s azoknak is k\u00f6sz\u00f6netet mondott, akik k\u00e9sleked\u00e9s n\u00e9lk\u00fcl jelentkeztek \u00e9s t\u00e1mogat\u00e1si sz\u00e1nd\u00e9kukat megfogalmazt\u00e1k. Elmondta: kaptak p\u00e9nz\u00fcgyi term\u00e9szet\u0171 t\u00e1mogat\u00e1si aj\u00e1nlatokat, de \u00e9rkeztek olyan felaj\u00e1nl\u00e1sok, amelyek jogi, illetve pszichol\u00f3giai seg\u00edts\u00e9gny\u00fajt\u00e1sr\u00f3l, valamint kultur\u00e1lis produkci\u00f3k megszervez\u00e9s\u00e9r\u0151l sz\u00f3lnak.\u00a0\u00a0\u00a0\u00a0\n\u00a0\u00a0\u00a0\u00a0Elmondta: a szervezeti-jogi-p\u00e9nz\u00fcgyi h\u00e1tt\u00e9r megteremt\u00e9se komoly feladatot jelentett, \u00e9s folyik az a munka is, amelynek c\u00e9lja, hogy inform\u00e1ci\u00f3t szerezzenek az \u00e9rintett csal\u00e1dokr\u00f3l. Ezzel p\u00e1rhuzamosan zajlik a sz\u00f6vets\u00e9gesek - azon civil \u00e9s karitat\u00edv szervezetek - keres\u00e9se, amelyek a tov\u00e1bbi munk\u00e1ban az alap\u00edtv\u00e1ny seg\u00edts\u00e9g\u00e9re lehetnek. \u00a0\u00a0\u00a0\u00a0\n\u00a0\u00a0\u00a0\u00a0\"A munk\u00e1t a mai nappal elkezdj\u00fck. Mindenkiben \u00e9g a tettv\u00e1gy \u00e9s \u00fagy gondoljuk, hogy f\u00fcggetlen\u00fcl att\u00f3l, hogy m\u00e9g tov\u00e1bbi szervezeti, p\u00e9nz\u00fcgyi \u00e9s technikai k\u00e9rd\u00e9seket meg kell oldani, a seg\u00edts\u00e9gnek min\u00e9l hamarabb az \u00e9rintettekhez, a gyermekekhez \u00e9s a csal\u00e1dokhoz kell \u00e9rkeznie\" - fogalmazott \u00c1der J\u00e1nos.\n\u00a0\u00a0\u00a0\u00a0Hangs\u00falyozta: vannak s\u00fcrg\u0151s helyzetek, amelyeket napokon bel\u00fcl kezelni kell, ebb\u0151l a szempontb\u00f3l a kurat\u00f3rium tagjaira komoly munka v\u00e1r.\n\u00a0\u00a0\u00a0\u00a0Megk\u00f6sz\u00f6nte az alap\u00edtv\u00e1ny kur\u00e1torainak - feles\u00e9g\u00e9nek Herczegh Anit\u00e1nak, \u00dcrge-Vorsatz Di\u00e1na fizikusnak \u00e9s Bagdi Em\u0151ke klinikai szakpszichol\u00f3gusnak -, hogy \"els\u0151 sz\u00f3ra, gondolkod\u00e1s n\u00e9lk\u00fcl\" v\u00e1llalt\u00e1k a felk\u00e9r\u00e9st. A K\u00f6zt\u00e1rsas\u00e1gi Eln\u00f6ki Hivatal munkat\u00e1rsainak is k\u00f6sz\u00f6netet mondott munk\u00e1juk\u00e9rt, a sajt\u00f3t\u00f3l pedig azt k\u00e9rte, hogy tov\u00e1bbra is k\u00eds\u00e9rj\u00e9k figyelemmel az alap\u00edtv\u00e1ny munk\u00e1j\u00e1t.\n\u00a0\u00a0\u00a0\u00a0Az esem\u00e9nyen \u00c1der J\u00e1nos mellett r\u00e9szt vett feles\u00e9ge, Herczegh Anita \u00e9s \u00dcrge-Vorsatz Di\u00e1na is.\n\u00a0\u00a0\u00a0\u00a0\u00c1der J\u00e1nos \u00e1prilis 18-\u00e1n jelentette be, hogy \u0151 \u00e9s feles\u00e9ge, Herczegh Anita alap\u00edtv\u00e1nyt hoz l\u00e9tre a koronav\u00edrus miatt \u00e1rv\u00e1n maradt gyermekek megseg\u00edt\u00e9s\u00e9re. A szervezetet Reg\u0151czi Istv\u00e1n katolikus papr\u00f3l nevezt\u00e9k el, aki eg\u00e9sz \u00e9let\u00e9ben, m\u00e1r a m\u00e1sodik vil\u00e1gh\u00e1bor\u00fat megel\u0151z\u0151en is, \u00e1rva gyerekekr\u0151l gondoskodott. Az alap\u00edtv\u00e1ny honlapja:\u00a0www.regoczialapitvany.hu.\nMTI 2021. m\u00e1jus 12.\n\n"}]