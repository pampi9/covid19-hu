[{"date": "2021-05-17 14:30", "url": "https://koronavirus.gov.hu/cikkek/gyorgy-laszlo-szaz-nap-mulva-elindul-debreceni-oltoanyaggyar-letesitese", "h1": "Gy\u00f6rgy L\u00e1szl\u00f3: sz\u00e1z nap m\u00falva elindul a debreceni olt\u00f3anyaggy\u00e1r l\u00e9tes\u00edt\u00e9se", "body": "\nSz\u00e1z nap m\u00falva leteszik a nemzeti olt\u00f3anyaggy\u00e1r alapk\u00f6v\u00e9t Debrecenben - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nGy\u00f6rgy L\u00e1szl\u00f3 elmondta, ez kell ahhoz, hogy 2022 v\u00e9g\u00e9re Magyarorsz\u00e1gon magyar vakcin\u00e1t gy\u00e1rtsanak a magyarok \u00e9let\u00e9nek \u00e9s eg\u00e9szs\u00e9g\u00e9nek meg\u00f3v\u00e1sa \u00e9rdek\u00e9ben.\n\u00a0\u00a0\u00a0\u00a0Az \u00e1llamtitk\u00e1r kijelentette, a Debreceni Egyetemen \u00e9s k\u00f6rnyezet\u00e9ben rendelkez\u00e9sre \u00e1ll a sz\u00fcks\u00e9ges tud\u00e1s ahhoz, hogy a gy\u00e1r 2022 v\u00e9g\u00e9t\u0151l biztos\u00edtsa az \u00f6nell\u00e1t\u00e1st a j\u00e1rv\u00e1nyokkal \u00e9s a fert\u0151z\u0151 betegs\u00e9gekkel szemben v\u00e9d\u0151 olt\u00f3anyagb\u00f3l a magyarok, illetve a K\u00e1rp\u00e1t-medence sz\u00e1m\u00e1ra.\n\u00a0\u00a0\u00a0\u00a0Kit\u00e9rt arra, 2010 \u00f3ta \"pragmatikus \u00e9s patri\u00f3ta\" gazdas\u00e1gpolitik\u00e1t folytat a magyar korm\u00e1ny. \"Hisz\u00fcnk abban, hogy mindent, amit versenyk\u00e9pesen lehets\u00e9ges vagy a lakoss\u00e1g biztons\u00e1ga miatt sz\u00fcks\u00e9ges, azt tudnunk is kell Magyarorsz\u00e1gon el\u0151\u00e1ll\u00edtani\" - fogalmazott Gy\u00f6rgy L\u00e1szl\u00f3.\n\u00a0\u00a0\u00a0\u00a0Hozz\u00e1tette, azok az orsz\u00e1gok, amelyekb\u0151l a j\u00e1rv\u00e1ny kit\u00f6r\u00e9sekor addig megszokott m\u00f3don import\u00e1ltuk a magyarok biztons\u00e1gos ell\u00e1t\u00e1shoz sz\u00fcks\u00e9ges term\u00e9keket, \"egy csap\u00e1sra\" elkezdtek a hazai piacaikra f\u00f3kusz\u00e1lni. Ennek hat\u00e1s\u00e1ra a magyarokat a patriotizmusuk\u00e9rt b\u00edr\u00e1l\u00f3 eur\u00f3pai k\u00f6zhangulat is megv\u00e1ltozott, \u00e9s \u00e9rtelmet nyert a korm\u00e1ny minden, 2010 ut\u00e1ni ilyen jelleg\u0171 d\u00f6nt\u00e9se - hangoztatta az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy L\u00e1szl\u00f3 eml\u00e9keztetett, ennek jegy\u00e9ben a kabinet m\u00e1r a j\u00e1rv\u00e1ny kit\u00f6r\u00e9se el\u0151tt megkezdte a debreceni olt\u00f3anyaggy\u00e1r l\u00e9tes\u00edt\u00e9s\u00e9nek el\u0151k\u00e9sz\u00fcleteit.\n\u00a0\u00a0\u00a0\u00a0K\u00f6z\u00f6lte, az orsz\u00e1gban k\u00f6zel sz\u00e1z \u00e9vig, az 1990-es \u00e9vekig gy\u00e1rtottak hum\u00e1n olt\u00f3anyagot, \u00e1m a gy\u00f3gyszeripart is el\u00e9r\u0151, a baloldali korm\u00e1nyok alatti privatiz\u00e1ci\u00f3 nagyr\u00e9szt felsz\u00e1molta ezt a tev\u00e9kenys\u00e9get. Ennek k\u00f6vetkezt\u00e9ben el\u0151fordult m\u00e1r vakcinahi\u00e1ny Magyarorsz\u00e1gon, p\u00e9ld\u00e1ul a tuberkul\u00f3zis (bcg), a t\u00edfusz, a tetanusz vagy a kanyar\u00f3 elleni olt\u00f3anyag-ell\u00e1t\u00e1s is akadozott a k\u00fclf\u00f6ldi besz\u00e1ll\u00edt\u00f3k r\u00e9sz\u00e9r\u0151l.\n\u00a0\u00a0\u00a0\u00a0\"Ez\u00e9rt van sz\u00fcks\u00e9g hazai tulajdon\u00fa olt\u00f3anyaggy\u00e1rra, hogy az ell\u00e1t\u00e1sbiztons\u00e1gunkat az alapvet\u0151 olt\u00f3anyagokb\u00f3l szavatolhassuk\" - hangs\u00falyozta az ITM \u00e1llamtitk\u00e1ra.\n\u00a0\u00a0\u00a0\u00a0Gy\u00f6rgy L\u00e1szl\u00f3 szerint a vakcinagy\u00e1rt\u00e1s gazdas\u00e1gi \u00e9rtelemben is az egyik legink\u00e1bb megt\u00e9r\u00fcl\u0151 beruh\u00e1z\u00e1s. A hazai ell\u00e1t\u00e1s mellett egyre nagyobb teret h\u00f3d\u00edt az olt\u00f3anyagexport, amit j\u00f3l jelez, hogy a glob\u00e1lis olt\u00f3anyagpiac \u00e9ves bev\u00e9tele a koronav\u00edrus-j\u00e1rv\u00e1ny el\u0151tti t\u00f6bb mint 50 milli\u00e1rd doll\u00e1rr\u00f3l h\u00e1rom \u00e9ven bel\u00fcl 95 milli\u00e1rd doll\u00e1rra emelkedhet.\n\u00a0\u00a0\u00a0\u00a0Jelezte, ez az a \u00f6sszeg a magyar GDP k\u00f6zel k\u00e9tharmada, vagyis a nemzetk\u00f6zi ell\u00e1t\u00e1sba t\u00f6rt\u00e9n\u0151 bekapcsol\u00f3d\u00e1s komoly lehet\u0151s\u00e9get jelent Magyarorsz\u00e1g sz\u00e1m\u00e1ra. Emellett a vakcinagy\u00e1rt\u00e1s kutat\u00e1st \u00e9s fejleszt\u00e9st ig\u00e9nyl\u0151 \u00e1gazat, az ipar\u00e1g \u00e1tlagosan bev\u00e9telei 16 sz\u00e1zal\u00e9k\u00e1t ford\u00edtja ezekre a c\u00e9lokra - tette hozz\u00e1.\n\u00a0\u00a0\u00a0\u00a0\"Ez azt jelenti, hogy a nemzeti olt\u00f3anyaggy\u00e1r l\u00e9tes\u00edt\u00e9se egy olyan ipari kult\u00fara kialak\u00edt\u00e1s\u00e1hoz vezet, amely felfedez\u00e9sekben gazdag, a magyarok kreativit\u00e1s\u00e1t megmozgat\u00f3, nagy hozz\u00e1adott \u00e9rt\u00e9ket teremt \u00e9s \u00edgy magas b\u00e9reket fizetni k\u00e9pes munkahelyeket hoz l\u00e9tre\" - jelentette ki Gy\u00f6rgy L\u00e1szl\u00f3.\n\u00a0\u00a0\u00a0\u00a0Az \u00e1llamtitk\u00e1r elmondta, m\u00e1jus 17-\u00e9n \u00fcnneplik a v\u00e9d\u0151olt\u00e1sok vil\u00e1gnapj\u00e1t, ezen a napon sz\u00fcletett 1749-ben Edward Jenner, a vil\u00e1g els\u0151 v\u00e9d\u0151olt\u00e1s\u00e1nak, a himl\u0151 elleni vakcin\u00e1nak a feltal\u00e1l\u00f3ja. A t\u00f6rt\u00e9nelem egyik legpuszt\u00edt\u00f3bb v\u00edrus\u00e1nak tartott himl\u0151nek az elm\u00falt sz\u00e1zadban csak Eur\u00f3p\u00e1ban 300 milli\u00f3 \u00e1ldozata volt.\n\nMTI 2021. m\u00e1jus 17.\n\n"}]