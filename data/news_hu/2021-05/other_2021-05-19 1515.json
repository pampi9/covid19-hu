[{"date": "2021-05-19 15:15", "url": "https://koronavirus.gov.hu/cikkek/itm-mar-10-ezren-helyezkedtek-el-vallalatok-munkaero-tamogatasa-program-segitsegevel", "h1": "ITM: m\u00e1r 10 ezren helyezkedtek el a V\u00e1llalatok munkaer\u0151 t\u00e1mogat\u00e1sa program seg\u00edts\u00e9g\u00e9vel", "body": "\nA V\u00e1llalatok munkaer\u0151 t\u00e1mogat\u00e1sa programnak k\u00f6sz\u00f6nhet\u0151en nagym\u00e9rt\u00e9kben n\u0151tt a foglalkoztat\u00e1si szempontb\u00f3l h\u00e1tr\u00e1nyos helyzet\u0171ek ir\u00e1nti munkaer\u0151-piaci keresletet - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca szerdai k\u00f6zlem\u00e9nye szerint.\n\n\nBod\u00f3 S\u00e1ndor hozz\u00e1tette, a tavaly okt\u00f3ber \u00f3ta el\u00e9rhet\u0151 lehet\u0151s\u00e9g mostan\u00e1ig mintegy 10 ezer fiatal vagy alacsonyabb v\u00e9gzetts\u00e9g\u0171 \u00e1ll\u00e1skeres\u0151 elhelyezked\u00e9s\u00e9t seg\u00edtette.\n\u00a0\u00a0\u00a0\u00a0Az \u00e1llamtitk\u00e1r szerint a v\u00e1ls\u00e1gkezel\u00e9s eredm\u00e9nyess\u00e9g\u00e9t igazolja \u00e9s a gazdas\u00e1g sikeres \u00fajraind\u00edt\u00e1s\u00e1t alapozza meg, hogy ma m\u00e1r t\u00f6bben dolgoznak Magyarorsz\u00e1gon, mint a koronav\u00edrus-j\u00e1rv\u00e1ny kit\u00f6r\u00e9se el\u0151tt.\n\u00a0\u00a0\u00a0\u00a0Magyarorsz\u00e1g nemzetk\u00f6zi \u00f6sszehasonl\u00edt\u00e1sban is kimagasl\u00f3an teljes\u00edt a foglalkoztat\u00e1si mutat\u00f3k jav\u00edt\u00e1s\u00e1ban, a munkaalap\u00fa gazdas\u00e1g \u00e9s t\u00e1rsadalom ki\u00e9p\u00edt\u00e9se \u00e9rdek\u00e9ben az elm\u00falt \u00e9vtizedben megtett k\u00f6z\u00f6s er\u0151fesz\u00edt\u00e9seknek is k\u00f6sz\u00f6nhet\u0151en csaknem 4,7 milli\u00f3an dolgoznak az orsz\u00e1gban - ismertette Bod\u00f3 S\u00e1ndor az ITM k\u00f6zlem\u00e9ny\u00e9ben.\n\u00a0\u00a0\u00a0\u00a0A t\u00e1rca a foglalkoztat\u00e1s tov\u00e1bbi b\u0151v\u00edt\u00e9se \u00e9rdek\u00e9ben sz\u00fcks\u00e9gesnek tartja az elhelyezked\u00e9si es\u00e9lyek szempontj\u00e1b\u00f3l nehezebb helyzetben l\u00e9v\u0151 t\u00e1rsadalmi csoportok c\u00e9lzott t\u00e1mogat\u00e1s\u00e1t. A V\u00e1llalkoz\u00e1sok munkaer\u0151 t\u00e1mogat\u00e1sa 2020 \u0151sze \u00f3ta \u00f6szt\u00f6n\u00f6zi a munk\u00e1ltat\u00f3kat a kev\u00e9sb\u00e9 k\u00e9pzettek \u00e9s a 25 \u00e9v alattiak alkalmaz\u00e1s\u00e1ra, \u00e1ltala \u00f6sszesen ak\u00e1r 25 ezer \u00e1ll\u00e1skeres\u0151 juthat munk\u00e1hoz. A munk\u00e1ltat\u00f3knak legal\u00e1bb 5 h\u00f3napig foglalkoztatniuk kell a programban felvett \u00faj munkav\u00e1llal\u00f3jukat.\n\u00a0\u00a0\u00a0\u00a0Bod\u00f3 S\u00e1ndor a k\u00f6zlem\u00e9nyben kiemelte: a t\u00e1mogat\u00e1s m\u00e9rt\u00e9ke teljes munkaid\u0151s foglalkoztat\u00e1sn\u00e1l havonta a b\u00e9rk\u00f6lts\u00e9g - vagyis a brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3 - fele, de legfeljebb 100 ezer forint lehet. A munkaad\u00f3k teh\u00e1t \u00e1ll\u00e1skeres\u0151nk\u00e9nt \u00f6sszesen ak\u00e1r f\u00e9lmilli\u00f3 forint t\u00e1mogat\u00e1sban is r\u00e9szes\u00fclhetnek. A programnak k\u00f6sz\u00f6nhet\u0151en a m\u00e1r munk\u00e1ba \u00e1lltak k\u00e9tharmada fiatal, egyharmaduk pedig alacsony iskolai v\u00e9gzetts\u00e9g\u0171. A legt\u00f6bben B\u00e1cs-Kiskun, B\u00e9k\u00e9s \u00e9s Hajd\u00fa-Bihar megy\u00e9kben tal\u00e1ltak \u00e1ll\u00e1st, f\u0151k\u00e9nt a kereskedelemben \u00e9s a g\u00e9pj\u00e1rm\u0171jav\u00edt\u00e1sban (23 sz\u00e1zal\u00e9k), az \u00e9p\u00edt\u0151iparban (21 sz\u00e1zal\u00e9k ), a feldolgoz\u00f3iparban (16 sz\u00e1zal\u00e9k) \u00e9s a vend\u00e9gl\u00e1t\u00e1sban (11 sz\u00e1zal\u00e9k). Az \u00e1ll\u00e1skeres\u0151k t\u00f6bbs\u00e9ge - csaknem 5 ezer ember - mikro- \u00e9s kisv\u00e1llalkoz\u00e1sn\u00e1l helyezkedett el, \u00edgy a t\u00e1mogat\u00e1s tov\u00e1bb er\u0151s\u00edti a kkv-szektort is.\n\u00a0\u00a0\u00a0\u00a0A V\u00e1llalkoz\u00e1sok munkaer\u0151 t\u00e1mogat\u00e1sa programra folyamatosan lehet jelentkezni a helyileg illet\u00e9kes j\u00e1r\u00e1si hivatalok foglalkoztat\u00e1si oszt\u00e1lyain\u00e1l. A r\u00e9szletes felt\u00e9telek \u00e9s dokument\u00e1ci\u00f3 a munka.hu honlapon \u00e9rhet\u0151 el - olvashat\u00f3 az ITM k\u00f6zlem\u00e9ny\u00e9ben.\n\n\nMTI 2021. m\u00e1jus 19.\n\n"}]