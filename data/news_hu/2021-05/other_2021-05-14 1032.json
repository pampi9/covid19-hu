[{"date": "2021-05-14 10:32", "url": "https://koronavirus.gov.hu/cikkek/itm-mar-szakkepzesben-tanulokat-oltjak", "h1": "ITM: m\u00e1r a szakk\u00e9pz\u00e9sben tanul\u00f3kat is oltj\u00e1k", "body": "\nM\u00e1r a 16-18 \u00e9vesek is felvehetik az olt\u00e1st, ezzel a lehet\u0151s\u00e9ggel mintegy 90 ezer, technikumban vagy szakk\u00e9pz\u0151 iskol\u00e1ban tanul\u00f3 di\u00e1k is \u00e9lhet. Els\u0151 k\u00f6rben azok a fiatalok kapnak a Pfizer-vakcin\u00e1b\u00f3l, akik kor\u00e1bban regisztr\u00e1ltak, \u00e9s id\u0151pontot foglaltak. A szakk\u00e9pz\u00e9sben tanul\u00f3k hi\u00e1nyz\u00e1sa is igazoltnak tekintend\u0151, ha az olt\u00e1st tan\u00edt\u00e1si napon kapj\u00e1k meg - k\u00f6z\u00f6lte p\u00e9nteken az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\u00a0\nAz Operat\u00edv T\u00f6rzs d\u00f6nt\u00e9se \u00e9rtelm\u00e9ben m\u00e1r a 16-18 \u00e9ves koroszt\u00e1ly is jogosult a koronav\u00edrus elleni v\u00e9d\u0151olt\u00e1sra. A szakk\u00e9pz\u00e9sben k\u00f6zel 90 ezer di\u00e1k \u00e9lhet a lehet\u0151s\u00e9ggel. Els\u0151 k\u00f6rben m\u00e1r meg is kezd\u0151d\u00f6tt azoknak a tanul\u00f3knak a beolt\u00e1sa Pfizer-vakcin\u00e1val, akik kor\u00e1bban regisztr\u00e1ltak a\u00a0www.vakcinainfo.gov.hu\u00a0honlapon, \u00e9s szerda estig id\u0151pontot is foglaltak.\n\u00a0\u00a0\u00a0\u00a0Ha a di\u00e1k tan\u00edt\u00e1si napon kapja meg az olt\u00e1st, t\u00e1voll\u00e9te igazolt hi\u00e1nyz\u00e1snak sz\u00e1m\u00edt, ehhez mind\u00f6ssze az id\u0151pont visszaigazol\u00e1s\u00e1t \u00e9s az olt\u00e1skor kapott pap\u00edrt kell az iskol\u00e1ban bemutatnia. A 18 \u00e9v alattiak csak sz\u00fcl\u0151i hozz\u00e1j\u00e1rul\u00f3 nyilatkozat eset\u00e9n olthat\u00f3k, ez\u00e9rt fontos, hogy a koronavirus.gov.hu honlapr\u00f3l let\u00f6lthet\u0151 dokumentumot kinyomtatva, kit\u00f6ltve \u00e9s al\u00e1\u00edratva vigy\u00e9k magukkal.\n\u00a0\u00a0\u00a0\u00a0B\u00f3dis J\u00f3zsef, az Innov\u00e1ci\u00f3s \u00e9s Technol\u00f3giai Miniszt\u00e9rium feln\u0151ttk\u00e9pz\u00e9s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra kiemelte: \"a szakk\u00e9pz\u00e9sben az\u00e9rt is fontos a megfelel\u0151 v\u00e9detts\u00e9g, mert a tanul\u00f3k ny\u00e1ri gyakorlatukat jellemz\u0151en v\u00e1llalatokn\u00e1l t\u00f6ltik. Bizonyos szakm\u00e1k eset\u00e9ben, p\u00e9ld\u00e1ul a vend\u00e9gl\u00e1t\u00e1sban, szolg\u00e1ltat\u00e1sokban a v\u00e9d\u0151t\u00e1vols\u00e1g nem minden esetben tarthat\u00f3, a vakcin\u00e1t felvev\u0151 fiatalok \u00edgy a saj\u00e1t eg\u00e9szs\u00e9g\u00fck mellett m\u00e1sok\u00e9t is v\u00e9dik. Arra b\u00edztatunk minden szakk\u00e9pz\u00e9sben tanul\u00f3 fiatalt, hogy ha m\u00e9g nem tette volna meg, regisztr\u00e1ljon, foglaljon id\u0151pontot, \u00e9s oltassa be mag\u00e1t!\"\n\n\nMTI 2021. m\u00e1jus 14.\n\n"}]