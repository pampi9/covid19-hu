[{"date": "2021-05-13 07:35", "url": "https://koronavirus.gov.hu/cikkek/144-ezer-sms-t-kapo-regisztralt-csutortoktol-mar-pfizer-oltast-tud-online-foglalni", "h1": "144 ezer SMS-t kap\u00f3 regisztr\u00e1lt cs\u00fct\u00f6rt\u00f6kt\u0151l m\u00e1r Pfizer-olt\u00e1st is tud online foglalni", "body": "\n144 ezer, jellemz\u0151en m\u00e1rcius elej\u00e9ig regisztr\u00e1lt kap ma SMS-t arr\u00f3l, hogy a Sinopharm, az AstraZeneca \u00e9s a Szputnyik mellett \u0151k m\u00e1t\u00f3l m\u00e1r Pfizer-olt\u00e1st is tudnak foglalni az online id\u0151pontfoglal\u00f3ban. Az orsz\u00e1gos olt\u00e1si munkacsoport d\u00f6nt\u00e9se nyom\u00e1n \u00edgy a\u00a0kedden \u00e9rkezett Pfizer-sz\u00e1ll\u00edtm\u00e1nyb\u00f3l\u00a0valamennyi els\u0151 k\u00f6r\u00f6s olt\u00e1sra felhaszn\u00e1lhat\u00f3 olt\u00f3anyag lefoglalhat\u00f3. A k\u00f3rh\u00e1zi olt\u00f3pontok m\u00e1jus 14. p\u00e9ntek \u00e9s m\u00e1jus 18. kedd k\u00f6z\u00f6tti napokra hirdettek foglalhat\u00f3 Pfizer-olt\u00e1si id\u0151pontokat.\u00a0Felh\u00edvjuk a figyelmet, hogy kiz\u00e1r\u00f3lag csak az SMS \u00e9rtes\u00edt\u00e9st kap\u00f3k tudnak foglalni Pfizer-olt\u00e1st. Az id\u0151pontfoglal\u00f3 el\u00e9rhet\u0151s\u00e9ge:\u00a0www.eeszt.gov.hu.\n\n\nAz id\u0151pontfoglal\u00e1s teh\u00e1t ma, az olt\u00e1s p\u00e9nteken indul.\u00a0Az id\u0151pontfoglal\u00f3 el\u00e9rhet\u0151s\u00e9ge:\u00a0www.eeszt.gov.hu. Felh\u00edvjuk minden m\u00e9g olt\u00e1sra v\u00e1r\u00f3 figyelm\u00e9t, hogy csak azokat fogj\u00e1k fogadni a k\u00f3rh\u00e1zi olt\u00f3pontok, akik az id\u0151pontfoglal\u00e1sr\u00f3l visszaigazol\u00e1st tudnak felmutatni.\nK\u00e9rj\u00fck, hogy az olt\u00e1s zavartalan lebonyol\u00edt\u00e1sa \u00e9rdek\u00e9ben ne jelenjenek meg olyanok az olt\u00f3pontokon, akik nem jogosultak az olt\u00e1sra, vagyis nem regisztr\u00e1ltak, vagy regisztr\u00e1ltak, de m\u00e9g nem kaptak most jogosults\u00e1got az id\u0151pontfoglal\u00e1sra, vagy ugyan kaptak SMS-t, de m\u00e9gsem foglaltak id\u0151pontot!\nA k\u00f3rh\u00e1zi olt\u00f3pontokra nem fogj\u00e1k beengedni \u00e9s nem fogj\u00e1k beoltani azokat, akik jogosulatlanul\u00a0\u00e9s id\u0151pontfoglal\u00e1s n\u00e9lk\u00fcl jelennek meg.\nA mai napt\u00f3l elkezd\u0151d\u00f6tt a regisztr\u00e1lt 16-18 \u00e9vesek olt\u00e1sa is a k\u00f3rh\u00e1zi olt\u00f3pontokon szint\u00e9n Pfizer vakcin\u00e1val.\u00a0Az id\u0151pontfoglal\u00f3 tov\u00e1bbra is nyitva van m\u00e9g azoknak az \u00e9rv\u00e9nyes regisztr\u00e1ci\u00f3val rendelkez\u0151 16-18 \u00e9veseknek is, akik eddig nem foglaltak id\u0151pontot.\nV\u00e1rhat\u00f3an a k\u00f6zelj\u00f6v\u0151ben is lesz online is foglalhat\u00f3 Pfizer-olt\u00e1s, a be\u00e9rkez\u0151 vakcinasz\u00e1ll\u00edtm\u00e1nyok \u00e9s az abb\u00f3l els\u0151 k\u00f6r\u00f6s olt\u00e1sra kioszthat\u00f3 olt\u00f3anyagokt\u00f3l f\u00fcgg\u0151en. Addig is minden regisztr\u00e1lt sz\u00e1m\u00e1ra el\u00e9rhet\u0151 az id\u0151pontfoglal\u00f3ban a Sinopharm, a Szputynik \u00e9s az\u00a0AstraZeneca.\n\n"}]