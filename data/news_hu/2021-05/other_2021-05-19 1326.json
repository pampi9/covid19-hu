[{"date": "2021-05-19 13:26", "url": "https://koronavirus.gov.hu/cikkek/orszagos-tisztifoorvos-az-aktiv-munkakepes-lakossag-koreben-terjed-leginkabb-virus", "h1": "Orsz\u00e1gos tisztif\u0151orvos: az akt\u00edv munkak\u00e9pes lakoss\u00e1g k\u00f6r\u00e9ben terjed legink\u00e1bb a v\u00edrus", "body": "\nAz akt\u00edv munkak\u00e9pes lakoss\u00e1g k\u00f6r\u00e9ben terjed most legink\u00e1bb a v\u00edrus - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia arr\u00f3l sz\u00e1molt be, hogy h\u00e9tr\u0151l h\u00e9tre kedvez\u0151bb adatokat kapnak a j\u00e1rv\u00e1nyhelyzetet illet\u0151en, a 19. h\u00e9ten orsz\u00e1gosan 25 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma az el\u0151z\u0151 h\u00e9thez k\u00e9pest. L\u00e1that\u00f3 ugyanakkor az is, hogy a legt\u00f6bb \u00faj fert\u0151z\u00f6tt sz\u00fcl\u0151k \u00e9s csal\u00e1dfenntart\u00f3k k\u00f6z\u00fcl ker\u00fcl ki, az \u00e1tlag\u00e9letkor jelenleg 43 \u00e9v.\u00a0Regisztr\u00e1ci\u00f3 olt\u00e1sra: https://vakcinainfo.gov.hu/\n\u00a0\u00a0\u00a0\u00a0Hozz\u00e1tette: a legmagasabb ar\u00e1nyban, 20 sz\u00e1zal\u00e9kban a 40-49 \u00e9vesek \u00e9rintettek, a 30-39 \u00e9vesek 19, a 20-29 \u00e9vesek 14, az 50-59 k\u00f6z\u00f6tti koroszt\u00e1ly 16, a 20 \u00e9v alattiak 11 sz\u00e1zal\u00e9kot tesznek ki \u00f6sszes \u00faj fert\u0151z\u00f6ttb\u0151l.\n\u00a0\u00a0\u00a0\u00a0M\u00fcller Cec\u00edlia mindenkit a v\u00e9d\u0151olt\u00e1sok felv\u00e9tel\u00e9re b\u00edztatott, mert \"csak az igaz\u00e1n biztons\u00e1gos, ha egy\u00e9nenk\u00e9nt v\u00e9dett\u00e9 v\u00e1lunk a v\u00edrusfert\u0151z\u00e9ssel szemben\".\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, hogy kedden Borsod-Aba\u00faj-Zempl\u00e9n megy\u00e9ben tal\u00e1lt\u00e1k az \u00f6sszes \u00fajonnan regisztr\u00e1lt fert\u0151z\u00f6tt 19 sz\u00e1zal\u00e9k\u00e1t, a legkevesebb \u00faj eset N\u00f3gr\u00e1d, Somogy \u00e9s Tolna megy\u00e9ben volt, 2-2 sz\u00e1zal\u00e9k. A heti adatokat elemezve az l\u00e1that\u00f3, hogy Zala megy\u00e9ben mintegy 50 sz\u00e1zal\u00e9kkal, B\u00e1cs-Kiskun megy\u00e9ben 47 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma, az egyetlen megye Kom\u00e1rom-Esztergom, ahol n\u00e9mileg n\u0151tt a fert\u0151z\u00f6ttek sz\u00e1ma, de j\u00e1rv\u00e1nyg\u00f3c ott sincs.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, hogy az akt\u00edv fert\u0151z\u00f6ttek sz\u00e1ma 12 1746, ez \u00f6t\u00f6dr\u00e9sze a gy\u00f3gyultak\u00e9nak, akik 64 8513-an vannak. Napr\u00f3l napra arr\u00f3l tan\u00faskodnak az adatok, hogy a j\u00e1rv\u00e1ny nagy temp\u00f3ban m\u00e9rs\u00e9kl\u0151dik, ami a k\u00f3rh\u00e1zban kezeltekre is \u00e9rv\u00e9nyes, akik most 1908-an vannak, m\u00edg l\u00e9legeztet\u0151 g\u00e9pen 224-en.\n\u00a0\u00a0\u00a0\u00a0Arr\u00f3l is besz\u00e9lt, hogy kedden 633 \u00faj fert\u0151z\u00f6ttet regisztr\u00e1ltak, elhunyt 52 beteg, t\u00f6bbs\u00e9g\u00fck s\u00falyos \u00e1llapotban volt, t\u00f6bb hete \u00e1polt\u00e1k \u0151ket k\u00f3rh\u00e1zban. Az \u00f6sszes koronav\u00edrusban elhunyt mind\u00f6ssze \u00f6t sz\u00e1zal\u00e9k\u00e1nak nem volt semmilyen alapbetegs\u00e9ge a fert\u0151z\u00e9s el\u0151tt, igen nagy t\u00f6bbs\u00e9g\u00fcknek kr\u00f3nikus, illetve t\u00f6bbf\u00e9le betegs\u00e9ge volt.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00e9rd\u00e9sre v\u00e1laszolva elmondta: a koronav\u00edrus s\u00falyos sz\u00f6v\u0151dm\u00e9nyeit\u0151l szenved\u0151knek v\u00e9rplazm\u00e1ra most is sz\u00fcks\u00e9g\u00fck van, ez\u00e9rt aki teheti, adjon plazm\u00e1t, ugyan\u00fagy, mint v\u00e9rt, amelyre a tervezett m\u0171t\u00e9tekn\u00e9l sz\u00fcks\u00e9g van. Az olt\u00e1sok ut\u00e1ni v\u00e9rad\u00e1ssal kapcsolatban kifejtette, hogy nincs k\u00f6telez\u0151en el\u0151\u00edrt intervallum a kett\u0151 k\u00f6z\u00f6tt, de olt\u00e1si reakci\u00f3 mindig fell\u00e9phet, ez\u00e9rt aj\u00e1nlatos n\u00e9h\u00e1ny napot v\u00e1rni a vakcina felv\u00e9tele ut\u00e1n, ut\u00e1na viszont lehet v\u00e9rt adni.\n\nMTI 2021. m\u00e1jus 19.\n\n"}]