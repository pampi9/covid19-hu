[{"date": "2021-05-18 10:58", "url": "https://koronavirus.gov.hu/cikkek/itm-majus-31-ig-igenyelheto-az-agazati-bertamogatas", "h1": "ITM: m\u00e1jus 31-ig ig\u00e9nyelhet\u0151 az \u00e1gazati b\u00e9rt\u00e1mogat\u00e1s", "body": "\nM\u00e1jus 31-ig ig\u00e9nyelhet\u0151 az \u00e1gazati b\u00e9rt\u00e1mogat\u00e1s; visszamen\u0151leg, ak\u00e1r tavaly novemberig beadhatj\u00e1k a p\u00e1ly\u00e1zati k\u00e9relmet a munkahelyek megtart\u00e1s\u00e1t szolg\u00e1l\u00f3 \u00e1llami seg\u00edts\u00e9gre a neh\u00e9z helyzetbe ker\u00fclt szektorok v\u00e1llalkoz\u00e1sai - h\u00edvta fel a figyelmet az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az M1 aktu\u00e1lis csatorn\u00e1n kedden.\n\n\nBod\u00f3 S\u00e1ndor elmondta: az \u00e1gazati b\u00e9rt\u00e1mogat\u00e1s keret\u00e9ben a b\u00e9rek 50 sz\u00e1zal\u00e9ka, maximum 251 100 forint kaphat\u00f3.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy \u00e9rv\u00e9nyben van a kutat\u00e1s-fejleszt\u00e9s-innov\u00e1ci\u00f3 ter\u00fclet\u00e9n dolgoz\u00f3k ut\u00e1n ig\u00e9nyelhet\u0151 t\u00e1mogat\u00e1si forma is.\n\u00a0\u00a0\u00a0\u00a0Mint mondta, a magasan k\u00e9pzett kutat\u00f3 m\u00e9rn\u00f6k\u00f6k munkahely\u00e9t k\u00f6zvetlen\u00fcl tal\u00e1n nem fenyegette vesz\u00e9ly, de indirekt m\u00f3don igen, mert azt tapasztalt\u00e1k, hogy a k\u00fclf\u00f6ldi c\u00e9gek r\u00e9sz\u00e9r\u0151l er\u0151teljes a cs\u00e1b\u00edt\u00e1s. Ezeket a j\u00f3l felk\u00e9sz\u00fclt szakembereket itthon kell tartani a magyar c\u00e9gekn\u00e9l, ez\u00e9rt a kutat\u00e1s-fejleszt\u00e9s-innov\u00e1ci\u00f3 ter\u00fclet\u00e9n dolgoz\u00f3k eset\u00e9ben h\u00e1rom h\u00f3napig, havi 320 ezer forintot biztos\u00edtanak - mutatott r\u00e1.\n\u00a0\u00a0\u00a0\u00a0Bod\u00f3 S\u00e1ndor jelezte, hogy munkahelyeket teremt\u0151 t\u00e1mogat\u00e1st is ig\u00e9nyelhetnek a v\u00e1llalkoz\u00e1sok. A legnehezebb helyzetben l\u00e9v\u0151k, a 25 \u00e9v alatti \u00e9s az alacsony iskolai v\u00e9gzetts\u00e9g\u0171 munkav\u00e1llal\u00f3k alkalmaz\u00e1sa eset\u00e9n \u00f6t h\u00f3napig, havi 100 ezer forintos t\u00e1mogat\u00e1s ig\u00e9nyelhet\u0151.\n\u00a0\u00a0\u00a0\u00a0Az \u00e1llamtitk\u00e1r ismertette: a koronav\u00edrus-j\u00e1rv\u00e1ny els\u0151 hull\u00e1m\u00e1ban mintegy 260 ezer embernek seg\u00edtettek a b\u00e9rt\u00e1mogat\u00e1si csomaggal. Jelenleg mintegy 200 ezern\u00e9l j\u00e1rnak, de ez nem a v\u00e9gs\u0151 sz\u00e1m, mert az \u00e1gazati b\u00e9rt\u00e1mogat\u00e1st ebben a h\u00f3napban m\u00e9g lehet ig\u00e9nyelni, a v\u00e1llalkoz\u00e1sok munkaer\u0151-t\u00e1mogat\u00e1sa pedig m\u00e9g tart\u00f3san ig\u00e9nyelhet\u0151 - hangs\u00falyozta. Hozz\u00e1tette: eddig mintegy 460 ezren kaptak direkt t\u00e1mogat\u00e1st.\n\u00a0\u00a0\u00a0\u00a0Az ITM \u00e1llamtitk\u00e1ra kit\u00e9rt arra is, hogy a direkt t\u00e1mogat\u00e1sok mellett a P\u00e9nz\u00fcgyminiszt\u00e9rium vagy a K\u00fclgazdas\u00e1gi \u00e9s K\u00fcl\u00fcgyminiszt\u00e9rium kezelt beruh\u00e1z\u00e1sokat t\u00e1mogat\u00f3 forr\u00e1sokat, azok eset\u00e9ben a fejleszt\u00e9sek eredm\u00e9nyek\u00e9nt \u0151riztek meg vagy hoztak l\u00e9tre munkahelyeket.\n\nMTI 2021. m\u00e1jus 18., kedd 10:50\n\n"}]