[{"date": "2021-05-18 12:12", "url": "https://koronavirus.gov.hu/cikkek/novak-katalin-az-idosek-tanacsanak-tagjai-oltasra-biztatnak-mindenkit", "h1": "Nov\u00e1k Katalin: az Id\u0151sek Tan\u00e1cs\u00e1nak tagjai olt\u00e1sra biztatnak mindenkit", "body": "\nAz Id\u0151sek Tan\u00e1cs\u00e1nak tagjai olt\u00e1sra biztatnak mindenkit, k\u00fcl\u00f6n\u00f6sen azt a 300 ezer 65 \u00e9v feletti embert, aki m\u00e9g nem regisztr\u00e1lt a v\u00e9d\u0151olt\u00e1sra - mondta Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, a test\u00fclet aleln\u00f6ke \u00e9s M\u00fcller Cec\u00edlia orsz\u00e1gos tisztif\u0151orvos a tan\u00e1cs keddi budapesti \u00fcl\u00e9se ut\u00e1n a k\u00f6zm\u00e9di\u00e1nak.\n\n\nNov\u00e1k Katalin hangs\u00falyozta, az id\u0151sek azzal tehetik a legt\u00f6bbet saj\u00e1t eg\u00e9szs\u00e9g\u00fck\u00e9rt, \u00e9let\u00fck\u00e9rt \u00e9s csal\u00e1djuk\u00e9rt, ha regisztr\u00e1lnak \u00e9s beoltatj\u00e1k magukat. A korm\u00e1ny ehhez k\u00e9sz minden seg\u00edts\u00e9get megadni. Regisztr\u00e1ci\u00f3 olt\u00e1sra:\u00a0https://vakcinainfo.gov.hu/regisztracio-oltasra\n\u00a0\u00a0\u00a0\u00a0Hozz\u00e1tette: Magyarorsz\u00e1g nemzetk\u00f6zi \u00f6sszehasonl\u00edt\u00e1sban \u00e9len j\u00e1r az \u00e1toltotts\u00e1gban, \u00e9s Eur\u00f3p\u00e1ban egyed\u00fcl\u00e1ll\u00f3 m\u00f3don hatf\u00e9le vakcina k\u00f6z\u00fcl lehet v\u00e1lasztani.\n\u00a0\u00a0\u00a0\u00a0Az \u00fcl\u00e9s m\u00e1sik t\u00e9m\u00e1ja t\u00e1j\u00e9koztat\u00e1sa szerint a nyugd\u00edjkorrekci\u00f3 volt, amelyet a korm\u00e1ny id\u00e9n el\u0151rehozott, \u00edgy azt \u0151sz helyett j\u00fanius elej\u00e9t\u0151l fizetik ki. A tervezett \u00e9s a t\u00e9nyleges infl\u00e1ci\u00f3 k\u00f6z\u00f6tti 0,6 sz\u00e1zal\u00e9kpontos k\u00fcl\u00f6nb\u00f6zet kifizet\u00e9se 2,5 milli\u00f3 nyugd\u00edjast, illetve nyugd\u00edjszer\u0171 ell\u00e1t\u00e1sra jogosultat \u00e9rint, \u00e9s \u00f6sszess\u00e9g\u00e9ben 26 milli\u00e1rd forintot jelent - ismertette Nov\u00e1k Katalin.\n\u00a0\u00a0\u00a0\u00a0Eml\u00e9keztetett: a korm\u00e1ny kor\u00e1bban \u00edg\u00e9retet tett arra, hogy meg\u0151rzi a nyugd\u00edjak v\u00e1s\u00e1rl\u00f3\u00e9rt\u00e9k\u00e9t, \u00e9s ha a tervezettn\u00e9l magasabb az infl\u00e1ci\u00f3, korrekci\u00f3k\u00e9nt kifizetik a k\u00fcl\u00f6nbs\u00e9get.\n\u00a0\u00a0\u00a0\u00a0M\u00fcller Cec\u00edlia azt mondta, az \u00fcl\u00e9sen arr\u00f3l sz\u00e1molt be, hogy \"minden j\u00e1rv\u00e1ny\u00fcgyi adat kedvez\u0151\" \u00e9s ez alapvet\u0151en azoknak k\u00f6sz\u00f6nhet\u0151, akik beoltatt\u00e1k magukat.\n\u00a0\u00a0\u00a0\u00a0A tisztif\u0151orvos az olt\u00e1st a j\u00e1rv\u00e1ny legfontosabb megel\u0151z\u00e9si eszk\u00f6z\u00e9nek mondta, hozz\u00e1t\u00e9ve, Magyarorsz\u00e1gon a v\u00e9d\u0151olt\u00e1si rendszernek nagy m\u00faltja, hagyom\u00e1nyai vannak, \u00e9s m\u00e1r tizenk\u00e9tf\u00e9le betegs\u00e9g ellen v\u00e9dekeznek.\n\u00a0\u00a0\u00a0\u00a0Arra h\u00edvta fel a figyelmet, hogy az id\u0151sek kiemelten vesz\u00e9lyeztetettek minden fert\u0151z\u0151 betegs\u00e9ggel szemben, k\u00fcl\u00f6n\u00f6sen a pand\u00e9mia idej\u00e9n. B\u00e1rmelyik vakcina hat\u00e1sos \u00e9s biztons\u00e1gos, \"b\u00f6lcs d\u00f6nt\u00e9sek sz\u00fclettek, amikor ekkora vakcinaarzen\u00e1lt rendelkez\u00e9sre bocs\u00e1tottunk Magyarorsz\u00e1gon, vakcinab\u0151s\u00e9g van\" - hangoztatta.\n\u00a0\u00a0\u00a0\u00a0M\u00fcller Cec\u00edlia szerint az egy\u00e9ni v\u00e9detts\u00e9g n\u00f6veli a t\u00e1rsadalmi v\u00e9detts\u00e9get, ez\u00e9rt az id\u0151sebbek \u00e9rdek\u00e9ben is erk\u00f6lcsi k\u00f6teless\u00e9gnek nevezte az olt\u00e1sok beadat\u00e1s\u00e1t.\n\u00a0\u00a0\u00a0\u00a0Nov\u00e1k Katalint\u00f3l \u00e9s az Id\u0151sek Tan\u00e1cs\u00e1t\u00f3l \"gyakorlati tan\u00e1csokat\", seg\u00edts\u00e9get k\u00e9rt arra - mondta -, hogyan \u00e9rj\u00e9k el azokat, akik m\u00e9g haboznak, vagy akiknek valami\u00e9rt nehezebb megoldaniuk a regisztr\u00e1ci\u00f3t az olt\u00e1sra. Megism\u00e9telte, nagyon fontos, hogy mindenki elmenjen a m\u00e1sodik olt\u00e1sra is, mert \u00edgy lehet megtartani a v\u00e9detts\u00e9get \u00e9s elker\u00fclni a negyedik hull\u00e1mot.\n\u00a0\u00a0\u00a0\u00a0Bene Ildik\u00f3, az Orsz\u00e1gos K\u00f3rh\u00e1zi F\u0151igazgat\u00f3s\u00e1g f\u0151igazgat\u00f3-helyettese, az Id\u0151sek Tan\u00e1cs\u00e1nak tagja is a regisztr\u00e1ci\u00f3ra, a v\u00e9d\u0151olt\u00e1sok beadat\u00e1s\u00e1ra sz\u00f3l\u00edtott fel mindenkit \u00e9s arra figyelmeztetett, \"musz\u00e1j\" a m\u00e1sodik olt\u00e1s lehet\u0151s\u00e9g\u00e9t is ig\u00e9nybe venni\n\u00a0\u00a0\u00a0\u00a0Azt mondta, az Id\u0151sek Tan\u00e1csa tagjai nagyon k\u00f6sz\u00f6nik az eg\u00e9szs\u00e9g\u00fcgyben \u00e9s a v\u00e9dekez\u00e9sben dolgoz\u00f3knak, hogy \"a feladatukat a maximumon t\u00fal is\" ell\u00e1tt\u00e1k.\n\nMTI 2021. m\u00e1jus 18., kedd 12:05\n\n"}]