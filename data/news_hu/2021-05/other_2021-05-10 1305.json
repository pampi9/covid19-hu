[{"date": "2021-05-10 13:05", "url": "https://koronavirus.gov.hu/cikkek/operativ-torzs-1496-esetben-intezkedtek-maszkviselesi-szabalyok-megszegese-miatt-hetvegen", "h1": "Operat\u00edv t\u00f6rzs: 1496 esetben int\u00e9zkedtek a maszkvisel\u00e9si szab\u00e1lyok megszeg\u00e9se miatt a h\u00e9tv\u00e9g\u00e9n", "body": "\nA h\u00e9tv\u00e9g\u00e9n 1496-szor int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g megszeg\u00e9se miatt - ismertette a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: a maszkvisel\u00e9si szab\u00e1lyok elmulaszt\u00e1sa miatt k\u00f6zter\u00fcleten 1449, a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3kban 28, az \u00fczletekben 19 emberrel szemben int\u00e9zkedtek a h\u00e9tv\u00e9g\u00e9n.\n\u00a0\u00a0\u00a0\u00a0A kij\u00e1r\u00e1si tilalom, k\u00f6zter\u00fcleti magatart\u00e1si szab\u00e1lyok, illetve a gy\u00fclekez\u00e9s szab\u00e1lyainak figyelmen k\u00edv\u00fcl hagy\u00e1sa miatt a h\u00e9tv\u00e9g\u00e9n 363 emberrel szemben int\u00e9zkedtek a rend\u0151r\u00f6k - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1263 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 353 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 910 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A h\u00e9tv\u00e9gi rend\u0151ri int\u00e9zked\u00e9sek k\u00f6z\u00fcl kiemelte, hogy p\u00e9ntek hajnalban csendh\u00e1bor\u00edt\u00e1sra vonatkoz\u00f3 \u00e1llampolg\u00e1ri bejelent\u00e9s alapj\u00e1n int\u00e9zkedtek Budapest belv\u00e1ros\u00e1ban egy t\u00e1rsash\u00e1z alagsori helyis\u00e9g\u00e9ben, ahol 17 k\u00fclf\u00f6ldi tartott mag\u00e1nrendezv\u00e9nyt. Vel\u00fck szemben a kij\u00e1r\u00e1si tilalom, valamint a mag\u00e1nrendezv\u00e9nyekre vonatkoz\u00f3 szab\u00e1lyok megs\u00e9rt\u00e9se miatt szab\u00e1lys\u00e9rt\u00e9si elj\u00e1r\u00e1st ind\u00edtottak, \u00e9s vizsg\u00e1lj\u00e1k a rendezv\u00e9ny francia szervez\u0151j\u00e9nek felel\u0151ss\u00e9g\u00e9t is.\n\u00a0\u00a0\u00a0\u00a0Szombat hajnalban ugyancsak a kij\u00e1r\u00e1si tilalom idej\u00e9n egy VII. ker\u00fcleti sz\u00f3rakoz\u00f3helyen int\u00e9zkedtek egy sz\u00fclet\u00e9snapot \u00fcnnepl\u0151 nyolcf\u0151s t\u00e1rsas\u00e1ggal szemben.\nVas\u00e1rnap hajnalban Budapest V. ker\u00fclet\u00e9ben egy airbnb lak\u00e1sn\u00e1l volt sz\u00fcks\u00e9g rend\u0151ri int\u00e9zked\u00e9sre csendh\u00e1bor\u00edt\u00e1s miatt, itt 31-en voltak. Ugyanebben a ker\u00fcletben a kij\u00e1r\u00e1si tilalom idej\u00e9n egy sz\u00f3rakoz\u00f3helyen 76-an voltak, k\u00f6z\u00fcl\u00fck 73-an k\u00fclf\u00f6ldiek.\n\u00a0\u00a0\u00a0\u00a0A novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom szab\u00e1lyainak megszeg\u00e9se miatt eddig 68 004 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 149 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 16 874-szer int\u00e9zkedtek.\n\u00a0\u00a0\u00a0\u00a0Az alezredes elmondta: 20 967-re cs\u00f6kkent a hat\u00f3s\u00e1gi h\u00e1zi karant\u00e9nban lev\u0151k sz\u00e1ma, a h\u00e9tv\u00e9g\u00e9n 3815 ilyen korl\u00e1toz\u00f3 int\u00e9zked\u00e9st rendeltek el. A hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl 1136-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. m\u00e1jus 10.\n\n"}]