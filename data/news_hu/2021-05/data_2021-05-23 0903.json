[{"date": "2021-05-23 09:03", "url": "https://koronavirus.gov.hu/cikkek/5-millio-6-ezer-beoltott-416-az-uj-fertozott-elhunyt-44-beteg", "h1": "5 milli\u00f3 6 ezer a beoltott, 416 az \u00faj fert\u0151z\u00f6tt, elhunyt 44 beteg", "body": "\nFolyamatosan zajlik az olt\u00e1s, a beoltottak sz\u00e1ma 5\u00a0005\u00a0682 f\u0151, k\u00f6z\u00fcl\u00fck 3\u00a0000\u00a0989 f\u0151 m\u00e1r a m\u00e1sodik olt\u00e1s\u00e1t is megkapta. 416 az \u00faj fert\u0151z\u00f6ttek sz\u00e1ma, ezzel a j\u00e1rv\u00e1ny kezdete \u00f3ta \u00f6sszesen 802 088 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 44 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 29 519 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg 668 820 f\u0151, az akt\u00edv fert\u0151z\u00f6ttek sz\u00e1ma pedig 103\u00a0749 f\u0151re cs\u00f6kkent. 1399 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 185-en vannak l\u00e9legeztet\u0151g\u00e9pen.\u00a0Az olt\u00e1soknak k\u00f6sz\u00f6nhet\u0151en let\u00f6rt\u00fck a j\u00e1rv\u00e1ny harmadik hull\u00e1m\u00e1t, az 5 milli\u00f3 beoltottat el\u00e9r\u00e9s\u00e9nek k\u00f6sz\u00f6nhet\u0151en \u00e9letbe l\u00e9pett az \u00fajraind\u00edt\u00e1s \u00fajabb fokozata. T\u00f6bbek k\u00f6z\u00f6tt megsz\u0171nt a kij\u00e1r\u00e1si tilalom, a k\u00f6zter\u00fcleti maszkvisel\u00e9s, az \u00fczletek \u00e9s \u00e9ttermek nyitvatart\u00e1s\u00e1ra vonatkoz\u00f3 korl\u00e1toz\u00e1s. A v\u00e9d\u0151olt\u00e1st igazol\u00f3 alkalmaz\u00e1s ingyenesen let\u00f6lthet\u0151. Az online id\u0151pontfoglal\u00f3ban a Sinopharm mellett - a k\u00e9szlet erej\u00e9ig - Pfizer, Szputnyik \u00e9s AstraZeneca olt\u00e1sok foglalhat\u00f3ak.\n\nAz 5 milli\u00f3 beoltott el\u00e9r\u00e9snek k\u00f6sz\u00f6nhet\u0151en \u00e9letben l\u00e9pett a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak \u00f6t\u00f6dik fokozata.\nV\u00e9ge a kij\u00e1r\u00e1si tilalomnak, a k\u00f6zter\u00fcleti maszkvisel\u00e9snek \u00e9s\u00a0 z \u00fczletek, \u00e9ttermek nyitvatart\u00e1s\u00e1ra vonatkoz\u00f3 korl\u00e1toz\u00e1soknak. A telep\u00fcl\u00e9sek belter\u00fclet\u00e9n\u00a0nem k\u00f6telez\u0151 a maszkvisel\u00e9s, s a 10 ezer f\u0151 feletti telep\u00fcl\u00e9seken sem szab\u00e1lyozhatj\u00e1k k\u00fcl\u00f6n a polg\u00e1rmesterek a k\u00f6zter\u00fcleti maszkhaszn\u00e1latot. A k\u00f6zter\u00fcleten\u00a0megsz\u0171nt a m\u00e1sf\u00e9l m\u00e9teres t\u00e1vols\u00e1gtart\u00e1si szab\u00e1ly\u00a0is, valamint az egy\u00e9ni-, \u00e9s csapatsportol\u00e1sra vonatkoz\u00f3 valamennyi korl\u00e1toz\u00e1s.\nA\u00a0bev\u00e1s\u00e1rl\u00f3k\u00f6zpontokban\u00a0azonban egyel\u0151re fenntartjuk a m\u00e1sf\u00e9l m\u00e9teres t\u00e1vols\u00e1gtart\u00e1st \u00e9s a k\u00f6telez\u0151 maszkvisel\u00e9st is.\u00a0A 16-18 \u00e9ves koroszt\u00e1ly\u00a0fel\u00fcgyelet n\u00e9lk\u00fcl is j\u00e1rhat p\u00e9ld\u00e1ul \u00e9tterembe, moziba, ha rendelkezik v\u00e9detts\u00e9gi igazolv\u00e1nnyal.\nMinden olyan helyen tov\u00e1bbra is\u00a0k\u00f6telez\u0151 a maszk haszn\u00e1lata, ahol v\u00e9dettek \u00e9s nem v\u00e9dettek z\u00e1rt t\u00e9rben tal\u00e1lkozhatnak, \u00edgy a\u00a0t\u00f6megk\u00f6zleked\u00e9s sor\u00e1n \u00e9s az \u00fczletekben t\u00f6rt\u00e9n\u0151 v\u00e1s\u00e1rl\u00e1skor is\u00a0k\u00f6telez\u0151 a maszk haszn\u00e1lata.\nCsal\u00e1di \u00e9s mag\u00e1nrendezv\u00e9nyek\nLakodalomban\u00a0legfeljebb 200 f\u0151\u00a0vehet r\u00e9szt, m\u00e1s csal\u00e1di esem\u00e9ny vagy mag\u00e1nrendezv\u00e9ny eset\u00e9n pedig az\u00a050 f\u0151s l\u00e9tsz\u00e1mkorl\u00e1t\u00a0\u00e9rv\u00e9nyes. A lakodalomban, csal\u00e1di esem\u00e9ny vagy mag\u00e1nrendezv\u00e9ny zen\u00e9s, t\u00e1ncos rendezv\u00e9ny is lehet.\nHa\u00a0vend\u00e9gl\u00e1t\u00f3 \u00fczletben\u00a0tartj\u00e1k, abban az esetben a vend\u00e9gl\u00e1t\u00f3 \u00fczletekre vonatkoz\u00f3 v\u00e9delmi int\u00e9zked\u00e9seket kell alkalmazni. Amennyiben a rendezv\u00e9ny c\u00e9lj\u00e1ra az eg\u00e9sz vend\u00e9gl\u00e1t\u00f3 \u00fczletet kib\u00e9relik, vagy ott biztos\u00edthat\u00f3 a r\u00e9sztvev\u0151k elk\u00fcl\u00f6n\u00edt\u00e9se a t\u00f6bbi vend\u00e9gt\u0151l, akkor a koronav\u00edrus ellen nem v\u00e9dett szem\u00e9ly is r\u00e9szt vehet rajta \u00e9s az elk\u00fcl\u00f6n\u00edtett r\u00e9szen nem k\u00f6telez\u0151 a maszkvisel\u00e9s sem.\nUgyanez az \u00e9rv\u00e9nyes szab\u00e1lyoz\u00e1s a\u00a0sz\u00e1llodai rendezv\u00e9nyekn\u00e9l\u00a0is, azonban a v\u00e9detts\u00e9gi igazol\u00e1s n\u00e9lk\u00fcli szem\u00e9lyek a sz\u00e1ll\u00e1shelyet az esem\u00e9ny v\u00e9g\u00e9n k\u00f6telesek elhagyni, kiv\u00e9ve, ha egy\u00e9bk\u00e9nt jogszer\u0171en tart\u00f3zkodnak a sz\u00e1ll\u00e1shelyen.\nA\u00a0v\u00e9delmi int\u00e9zked\u00e9s betartat\u00e1s\u00e1r\u00f3l\u00a0a csal\u00e1di esem\u00e9ny vagy mag\u00e1nrendezv\u00e9ny szervez\u0151je, helysz\u00edn\u00e9nek \u00fczemeltet\u0151je, vagy a helysz\u00ednnel rendelkezni jogosult k\u00f6teles gondoskodni. A sz\u00e1llod\u00e1ban vagy \u00e9tteremben tartott mag\u00e1n- \u00e9s csal\u00e1di rendezv\u00e9ny eset\u00e9n is az \u00fczemeltet\u0151 k\u00f6teles gondoskodni a mag\u00e1nrendezv\u00e9nyen r\u00e9sztvev\u0151k elk\u00fcl\u00f6n\u00edt\u00e9s\u00e9r\u0151l.\nA\u00a0h\u00e1zass\u00e1gk\u00f6t\u00e9s\u00a0szertart\u00e1sa \u2013 mindegy, hogy egyh\u00e1zi, vagy polg\u00e1ri - , illetve a\u00a0temet\u00e9s\u00a0nem min\u0151s\u00fcl rendezv\u00e9nynek, \u00edgy nem esik korl\u00e1toz\u00e1s al\u00e1, a\u00a0lakodalom\u00a0kiv\u00e9tel\u00e9vel. Ha a polg\u00e1ri h\u00e1zass\u00e1gk\u00f6t\u00e9sre \u201ek\u00fcls\u0151s\u201d helyen, azaz nem h\u00e1zass\u00e1gk\u00f6t\u0151 teremben, a polg\u00e1rmesteri hivatalban, vagy vall\u00e1si tev\u00e9kenys\u00e9g c\u00e9lj\u00e1ra haszn\u00e1lt helyis\u00e9gben ker\u00fcl sor, akkor a lakodalomra vonatkoz\u00f3 rendelkez\u00e9seket kell figyelembe venni.\nAz egyh\u00e1zi h\u00e1zass\u00e1gk\u00f6t\u00e9s \u00e9s a temet\u00e9s, mint a vall\u00e1si k\u00f6z\u00f6ss\u00e9g szertart\u00e1sa eset\u00e9n a v\u00e9delmi int\u00e9zked\u00e9seket az\u00a0egyh\u00e1zak\u00a0hat\u00e1rozhatj\u00e1k meg.\nA nagyobb rendezv\u00e9nyek el\u0151\u00edr\u00e1sai\nA kultur\u00e1lis esem\u00e9nyeket \u2013 a zen\u00e9s t\u00e1ncos, rendezv\u00e9ny kiv\u00e9tel\u00e9vel -, a sportrendezv\u00e9nyeket, valamint a z\u00e1rt t\u00e9rben tartott rendezv\u00e9nyeket, illetve a szabadban tartott nagyobb (500 f\u0151t meghalad\u00f3 r\u00e9sztvev\u0151 \u00e1ltal l\u00e1togatott) rendezv\u00e9nyeket\u00a0a koronav\u00edrus ellen v\u00e9dettek\u00a0\u00e9s a\u00a0fel\u00fcgyelet\u00fck alatt l\u00e9v\u0151 kiskor\u00faak\u00a0l\u00e1togathatj\u00e1k.\nA szabadban tartott kisebb (500 r\u00e9sztvev\u0151n\u00e9l kevesebb f\u0151) rendezv\u00e9ny\u00a0b\u00e1rki \u00e1ltal l\u00e1togathat\u00f3.\nMindezek al\u00f3l\u00a0kiv\u00e9telt k\u00e9peznek a zen\u00e9s, t\u00e1ncos rendezv\u00e9nyek, amelyek \u00e9letkort\u00f3l \u00e9s helysz\u00ednt\u0151l f\u00fcggetlen\u00fcl kiz\u00e1r\u00f3lag a koronav\u00edrus ellen v\u00e9dettek \u00e1ltal l\u00e1togathat\u00f3ak.\nA zen\u00e9s, t\u00e1ncos rendezv\u00e9ny helysz\u00edn\u00e9n \u2013 a videoklip forgat\u00e1son, vagy m\u00e1s felv\u00e9telen statisztak\u00e9nt t\u00f6rt\u00e9n\u0151 k\u00f6zrem\u0171k\u00f6d\u00e9s kiv\u00e9tel\u00e9vel \u2013 beoltatlan szem\u00e9ly is foglalkoztathat\u00f3, de a fell\u00e9p\u0151k kiv\u00e9tel\u00e9vel a zen\u00e9s, t\u00e1ncos rendezv\u00e9nyen\u00a0v\u00e9gig k\u00f6teles maszkot viselni. Nem min\u0151s\u00fcl zen\u00e9s-t\u00e1ncos esem\u00e9nynek\u00a0az a kultur\u00e1lis esem\u00e9ny, amely az el\u0151ad\u00f3-m\u0171v\u00e9szet valamennyi \u00e1g\u00e1nak fell\u00e9p\u00e9se c\u00e9lj\u00e1b\u00f3l megtartottk\u00e9nt az adott m\u0171v\u00e9szet c\u00e9lj\u00e1ra rendelt helysz\u00ednen zajlik el\u0151re megv\u00e1ltott \u00fcl\u0151helyekkel, \u00e9s a n\u00e9z\u0151 az el\u0151ad\u00e1s alatt a sz\u00e9k\u00e9ben k\u00f6teles tart\u00f3zkodni.\nHa az 500 f\u0151n\u00e9l t\u00f6bb r\u00e9sztvev\u0151s szabadt\u00e9ri rendezv\u00e9ny sportfesztiv\u00e1l, ott versenyz\u0151k\u00e9nt a koronav\u00edrus ellen nem v\u00e9dett, de a sportr\u00f3l sz\u00f3l\u00f3 t\u00f6rv\u00e9ny szerinti versenyszer\u0171en sportol\u00f3 is szerepelhet. Sportrendezv\u00e9ny az olyan verseny vagy m\u00e9rk\u0151z\u00e9s, amelyen versenyz\u0151k\u00e9nt kiz\u00e1r\u00f3lag a sportr\u00f3l sz\u00f3l\u00f3 t\u00f6rv\u00e9ny szerinti versenyszer\u0171en sportol\u00f3 vehet r\u00e9szt,\u00a0sportfesztiv\u00e1l\u00a0az olyan sportesem\u00e9ny, amelyen a szabadid\u0151s sportol\u00f3 is.\nAz egy\u00e9b rendezv\u00e9nyek kateg\u00f3ri\u00e1ja\nA sportrendezv\u00e9nynek, kultur\u00e1lis esem\u00e9nynek, csal\u00e1di esem\u00e9nynek, mag\u00e1nrendezv\u00e9nynek, sportfesztiv\u00e1lnak, zen\u00e9s, t\u00e1ncos rendezv\u00e9nynek nem min\u0151s\u00fcl\u0151 \u00fagynevezett\u00a0egy\u00e9b rendezv\u00e9nyekre, bele\u00e9rtve a\u00a0gy\u0171l\u00e9seket\u00a0is, az al\u00e1bbiak az el\u0151\u00edr\u00e1sok:\n-\u00a0ha szabadt\u00e9ren tartj\u00e1k, az ott foglalkoztatottakon k\u00edv\u00fcl 500 f\u0151n\u00e9l kevesebben vannak jelen, akkor ott a koronav\u00edrus ellen nem v\u00e9dett szem\u00e9ly is r\u00e9szt vehet. Amennyiben enn\u00e9l t\u00f6bb szem\u00e9ly van jelen, \u2013 a sportfesztiv\u00e1l kiv\u00e9tel\u00e9vel \u2013 akkor kiz\u00e1r\u00f3lag a koronav\u00edrus ellen v\u00e9dett szem\u00e9ly, valamint a fel\u00fcgyelete alatt l\u00e9v\u0151 18 \u00e9vn\u00e9l fiatalabb szem\u00e9ly vehet r\u00e9szt.\n-\u00a0ha z\u00e1rt t\u00e9rben tartj\u00e1k, \u2013 az ott foglalkoztatottakon k\u00edv\u00fcl \u2013 kiz\u00e1r\u00f3lag a koronav\u00edrus ellen v\u00e9dett szem\u00e9ly, valamint a fel\u00fcgyelete alatt l\u00e9v\u0151 tizennyolcadik \u00e9let\u00e9v\u00e9t be nem t\u00f6lt\u00f6tt szem\u00e9ly vehet r\u00e9szt rajta.\nAz egy\u00e9b rendezv\u00e9nyen foglalkoztatott szem\u00e9ly sz\u00e1m\u00e1ra \u2013 kiv\u00e9ve a fell\u00e9p\u0151ket \u2013 a maszkhaszn\u00e1lat szab\u00e1lyait a rendezv\u00e9ny szervez\u0151je vagy a rendezv\u00e9ny helysz\u00edn\u00e9nek vezet\u0151je hat\u00e1rozza meg. Ha a rendezv\u00e9nyen foglalkoztatott szem\u00e9ly \u2013 ide szint\u00e9n nem \u00e9rtve a fell\u00e9p\u0151ket \u2013, a koronav\u00edrus elleni v\u00e9detts\u00e9get a rendezv\u00e9ny szervez\u0151je fel\u00e9 nem igazolja, k\u00f6teles a rendezv\u00e9ny befejez\u00e9s\u00e9ig maszkot viselni.\nHa a gy\u0171l\u00e9sen 500 f\u0151n\u00e9l kevesebben vannak jelen, a koronav\u00edrus ellen nem v\u00e9dett szem\u00e9ly is r\u00e9szt vehet rajta. Enn\u00e9l t\u00f6bb r\u00e9sztvev\u0151n\u00e9l kiz\u00e1r\u00f3lag a koronav\u00edrus ellen v\u00e9dett szem\u00e9ly, valamint a fel\u00fcgyelete alatt l\u00e9v\u0151 tizennyolcadik \u00e9let\u00e9v\u00e9t be nem t\u00f6lt\u00f6tt szem\u00e9ly lehet a helysz\u00ednen.\u00a0A spont\u00e1n gy\u0171l\u00e9s tilos.\nK\u00e9rj\u00fck, hogy aki m\u00e9g nem tette meg, az \u00a0regisztr\u00e1ljon a v\u00e9d\u0151olt\u00e1sra\u00a0a\u00a0www.vakcinainfo.gov.hu\u00a0honlapon, mert a j\u00e1rv\u00e1nyb\u00f3l egyed\u00fcl az olt\u00e1s jelenti a kivezet\u0151 utat.\nAz \u00e9rv\u00e9nyes regisztr\u00e1ci\u00f3val rendelkez\u0151k interneten is tudnak id\u0151pontot foglalni. Az\u00a0online\u00a0Id\u0151pontfoglal\u00f3 el\u00e9rhet\u0151s\u00e9ge:\u00a0www.eeszt.gov.hu\nM\u00e1r ingyen le lehet t\u00f6lteni azt a mobilalkalmaz\u00e1st, amely igazolja az olt\u00e1s t\u00e9ny\u00e9t, ezzel k\u00e9pes a v\u00e9detts\u00e9gi igazolv\u00e1ny kiv\u00e1lt\u00e1sra.A Google Play \u00e1ruh\u00e1zban \u201eEESZT alkalmaz\u00e1s\u201d nev\u0171, az App Store-ban pedig \u201eEESZT Lakossagi\u201d nev\u0171 applik\u00e1ci\u00f3 nagyban\u00a0megk\u00f6nny\u00edti mind az oltottak, mind a sok embert fogad\u00f3 szolg\u00e1ltat\u00f3k\u00a0(pl. mozik, sz\u00ednh\u00e1zak, koncertek, fesztiv\u00e1lok, sport \u00e9s egy\u00e9b rendezv\u00e9nyek szervez\u0151inek, vagy ak\u00e1r \u00e9ttermek) dolg\u00e1t.\u00a0Azokon a helyeken, ahol a l\u00e1togat\u00e1s v\u00e9detts\u00e9gi igazolv\u00e1nyhoz k\u00f6t\u00f6tt, a szolg\u00e1ltat\u00f3 mostant\u00f3l\u00a0 - a\u00a0v\u00e9detts\u00e9gi igazolv\u00e1ny felmutat\u00e1sa helyett - ak\u00e1r QR-k\u00f3d leolvas\u00f3val is ellen\u0151rizheti, hogy a l\u00e1togat\u00f3 oltott-e vagy sem. Az alkalmaz\u00e1s Androidos \u00e9s iOS-es mobiltelefonokra is let\u00f6lthet\u0151, \u00e9s az a szolg\u00e1ltat\u00f3knak \u00e9s az oltottaknak is ingyenes.\u00a0\u00a0https://koronavirus.gov.hu/cikkek/ingyenesen-letoltheto-koronavirus-elleni-vedooltast-igazolo-mobilalkalmazas-szolgaltatoknak\nA\u00a0v\u00e9detts\u00e9gi igazolv\u00e1nyok\u00a0post\u00e1z\u00e1sa folyamatos, \u00e9s azt m\u00e1r az els\u0151 olt\u00e1s ut\u00e1n ki\u00e1ll\u00edtj\u00e1k. Ha b\u00e1rmilyen probl\u00e9ma mer\u00fclne fel a v\u00e9detts\u00e9gi igazolv\u00e1nnyal kapcsolatban, azt a\u00a0magyarorszag.hu\u00a0\u00dcgyf\u00e9lkapun kereszt\u00fcl vagy szem\u00e9lyesen a korm\u00e1nyablakban lehet bejelenteni.\u00a0\u00a0L\u00e1sd:\u00a0\u00a0https://koronavirus.gov.hu/cikkek/idopontfoglalas-nelkul-intezhetok-vedettsegi-igazolvannyal-kapcsolatos-ugyek\nHa valaki a v\u00e9detts\u00e9gi igazolv\u00e1ny ki\u00e1ll\u00edt\u00e1sa miatt szeretn\u00e9 ellen\u0151rizni, hogy olt\u00e1s\u00e1t a h\u00e1ziorvosa illetve olt\u00f3orvosa r\u00f6gz\u00edtette-e az\u00a0eeszt.gov.hu\u00a0honlapon kereszt\u00fcl egyszer\u0171en megteheti. R\u00e9szletek:\u00a0https://koronavirus.gov.hu/cikkek/igy-ellenorizheti-hogy-rogzitve-van-e-az-oltasa\n\u00a0\n\u00a0K\u00e9rj\u00fck az oltand\u00f3kat, hogy ak\u00e1r a h\u00e1ziorvosi rendel\u0151ben, ak\u00e1r k\u00f3rh\u00e1zi olt\u00f3ponton t\u00f6rt\u00e9nik az olt\u00e1s, az el\u0151re egyeztetett id\u0151pontra\u00a0 pontosan\u00a0\u00e9rkezzenek, hogy a csoportosul\u00e1st, a\u00a0tumultust\u00a0elker\u00fclj\u00e9k! Tov\u00e1bb\u00e1\u00a0k\u00e9rj\u00fck az oltand\u00f3kat, hogy ha tehetik, akkor\u00a0nyomtass\u00e1k ki, t\u00f6lts\u00e9k ki \u00e9s vigy\u00e9k magukkal az olt\u00e1sra a hozz\u00e1j\u00e1rul\u00f3 nyilatkozatot, mert ez jelent\u0151sen meggyors\u00edtja az olt\u00e1ssal j\u00e1r\u00f3 adminisztr\u00e1ci\u00f3t.\u00a0Hozz\u00e1j\u00e1rul\u00f3 nyilatkozat:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\n\u00a0\n\u00a0\n\u00a0\n\n"}]