[{"date": "2021-05-07 20:29", "url": "https://koronavirus.gov.hu/cikkek/eu-csucs-orban-viktor-fel-kell-gyorsitani-vakcinak-beszerzeset", "h1": "EU-cs\u00facs - Orb\u00e1n Viktor: fel kell gyors\u00edtani a vakcin\u00e1k beszerz\u00e9s\u00e9t", "body": "\nIdeol\u00f3giai szempontokat f\u00e9lret\u00e9ve fel kell gyors\u00edtani a koronav\u00edrus elleni vakcin\u00e1k beszerz\u00e9s\u00e9t - mondta Orb\u00e1n Viktor minisztereln\u00f6k a portug\u00e1liai Port\u00f3ban p\u00e9nteken, az Eur\u00f3pai Uni\u00f3 szoci\u00e1lis cs\u00facstal\u00e1lkoz\u00f3j\u00e1n.\n\nOrb\u00e1n Viktor a Munka \u00e9s munkahelyek c\u00edm\u0171 panelbesz\u00e9lget\u00e9sen felsz\u00f3lalva azt mondta: a jelenlegi j\u00e1rv\u00e1ny\u00fcgyi helyzetben legfontosabb t\u00e1rsadalmi k\u00e9rd\u00e9s a vakcina rendelkez\u00e9sre \u00e1ll\u00e1s\u00e1nak biztos\u00edt\u00e1sa, an\u00e9lk\u00fcl ugyanis nem lehets\u00e9ges fenntarthat\u00f3 szoci\u00e1lpolitika.\nMinden olt\u00f3anyag j\u00f3, ha biztons\u00e1gos \u00e9s be lett adva az embereknek - emelte ki a minisztereln\u00f6k.\nElmondta, tizenhat \u00e9ves korm\u00e1nyf\u0151i tapasztalata azt mutatja, lehets\u00e9ges teljes foglalkoztatotts\u00e1got l\u00e9trehozni egy modern, versenyk\u00e9pes piacgazdas\u00e1g mellett. Magyarorsz\u00e1g tizenk\u00e9t sz\u00e1zal\u00e9kr\u00f3l k\u00f6zel h\u00e1rom sz\u00e1zal\u00e9kra leszor\u00edtotta le a munkan\u00e9lk\u00fclis\u00e9g mutat\u00f3it - emelte ki.\n\"Ha j\u00f3 szoci\u00e1lis politik\u00e1t akarunk, \u00e9s vele egyid\u0151ben versenyk\u00e9pes gazdas\u00e1got, megfelel\u0151 kapcsolatot kell teremteni az ad\u00f3politika \u00e9s a szoci\u00e1lis politika k\u00f6z\u00f6tt\" - fogalmazott.\nElmondta, Magyarorsz\u00e1g az er\u0151s szoci\u00e1lis politika alkalmaz\u00e1sa mellett \"rendk\u00edv\u00fcl agressz\u00edv\" ad\u00f3cs\u00f6kkent\u00e9si politik\u00e1t folytat. Tizen\u00f6tsz\u00e1zal\u00e9kos j\u00f6vedelemad\u00f3t, \u00e9s kilenc sz\u00e1zal\u00e9kos t\u00e1rsas\u00e1gi ad\u00f3t vezetett be. Ugyanakkor a teljes foglalkoztatotts\u00e1g - amelyet \"mi munkaalap\u00fa t\u00e1rsadalomnak h\u00edvunk\" - el\u00e9r\u00e9se \u00e9rdek\u00e9ben mindezeket er\u0151s csal\u00e1dpolitik\u00e1val kell \u00f6tv\u00f6zni - tette hozz\u00e1.\nA korm\u00e1nyf\u0151 kiemelte: Magyarorsz\u00e1g a hazai \u00f6sszterm\u00e9k\u00e9nek (GDP) 5 sz\u00e1zal\u00e9k\u00e1t a csal\u00e1dok t\u00e1mogat\u00e1sokra ford\u00edtja, v\u00e9lem\u00e9nye szerint ugyanis a csal\u00e1dok adj\u00e1k a munkaer\u0151 alapjait. A csal\u00e1dok t\u00e1mogat\u00e1sa teh\u00e1t j\u00f3 a munkaer\u0151piacnak is - h\u00fazta al\u00e1.\nA magyar p\u00e9lda azt mutatja teh\u00e1t, hogy az er\u0151s szoci\u00e1lpolitika, az agressz\u00edv ad\u00f3cs\u00f6kkent\u00e9si politika, valamint a csal\u00e1dokat t\u00e1mogat\u00f3 politika munkaalap\u00fa t\u00e1rsadalmat hozhat l\u00e9tre - emelte ki.\nOrb\u00e1n Viktor v\u00e9gezet\u00fcl rem\u00e9ny\u00e9t fejezte ki, hogy az a j\u00f3l m\u0171k\u00f6d\u0151 lengyel ad\u00f3politikai int\u00e9zked\u00e9s, amely szerint a 25 \u00e9vesn\u00e9l fiatalabbak nem fizetnek szem\u00e9lyi j\u00f6vedelemd\u00f3t, Magyarorsz\u00e1gon is kedvez\u0151 eredm\u00e9nyekkel j\u00e1r majd.\n\n\nMTI\n\n"}]