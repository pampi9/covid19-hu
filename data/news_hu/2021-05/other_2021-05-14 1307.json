[{"date": "2021-05-14 13:07", "url": "https://koronavirus.gov.hu/cikkek/valtozott-varandosok-oltasi-protokollja", "h1": "V\u00e1ltozott a v\u00e1rand\u00f3sok olt\u00e1si protokollja", "body": "\n\u00dajabb nemzetk\u00f6zi \u00e9s hazai szakmai tapasztalatok alapj\u00e1n m\u00f3dosult a v\u00e1rand\u00f3sok koronav\u00edrus elleni v\u00e9d\u0151olt\u00e1s\u00e1nak aj\u00e1nl\u00e1sa. Amint azt az Operat\u00edv t\u00f6rzs napi sajt\u00f3t\u00e1j\u00e9koztat\u00f3in m\u00e1r ismertett\u00fck, az els\u0151 olt\u00e1st tov\u00e1bbra is a v\u00e1rand\u00f3ss\u00e1g 12. hete ut\u00e1n javasolt beadni, a v\u00e1ltoz\u00e1s az, hogy a m\u00e1sodik olt\u00e1st szint\u00e9n be lehet adni a v\u00e1rand\u00f3ss\u00e1g 36. het\u00e9ig. Az olt\u00e1st k\u00e9r\u0151 v\u00e1rand\u00f3s n\u0151 a vakicinainfo.gov.hu honlapon t\u00f6rt\u00e9nt regisztr\u00e1ci\u00f3ja ut\u00e1n a h\u00e1ziorvos\u00e1n\u00e1l jelentkezzen, aki gondoskodni fog az olt\u00e1s megszervez\u00e9s\u00e9r\u0151l. \u00a0\n\n\nAz \u00fajabb eredm\u00e9nyek \u00e9s publik\u00e1ci\u00f3k alapj\u00e1n, a Heim P\u00e1l Gyermekk\u00f3rh\u00e1z kezdem\u00e9nyez\u00e9s\u00e9re, az infektol\u00f3giai, valamint a sz\u00fcl\u00e9szeti szakmai koll\u00e9gium v\u00e9lem\u00e9nye alapj\u00e1n m\u00f3dos\u00edtott\u00e1k a v\u00e1rand\u00f3sok koronav\u00edrus elleni v\u00e9d\u0151olt\u00e1s\u00e1nak aj\u00e1nl\u00e1s\u00e1t.\u00a0 Tov\u00e1bbra is \u00e9rv\u00e9nyben van, hogy minden esetben egy\u00e9ni m\u00e9rlegel\u00e9s sz\u00fcks\u00e9ges az olt\u00e1sr\u00f3l, amelyhez a Magyarorsz\u00e1gon jelenleg el\u00e9rhet\u0151 vakcin\u00e1k k\u00f6z\u00fcl a Pfizer \u00e9s a Moderna vakcin\u00e1kat lehet haszn\u00e1lni.\nA v\u00e1rand\u00f3s n\u0151k a terhess\u00e9g 12. hete ut\u00e1n, vagyis a m\u00e1sodik trimeszter alatt kaphatj\u00e1k meg ezut\u00e1n is az els\u0151 v\u00e9d\u0151olt\u00e1st, a v\u00e1ltoz\u00e1s az, hogy az olt\u00f3orvos \u00e9s a sz\u00fcl\u00e9sz-n\u0151gy\u00f3gy\u00e1sz m\u00e9rlegel\u00e9se alapj\u00e1n a m\u00e1sodikat a v\u00e1rand\u00f3ss\u00e1g 36. het\u00e9ig, vagyis a sz\u00fcl\u00e9s el\u0151tti negyedik h\u00e9tig szint\u00e9n be lehet adni. Annak, aki a v\u00e1rand\u00f3ss\u00e1g alatt csak az els\u0151 adagot kapta meg, a sz\u00fcl\u00e9st k\u00f6vet\u0151 m\u00e1sodik h\u00e9tt\u0151l javasolt a m\u00e1sodik adag bead\u00e1sa.\nAz olt\u00e1st ig\u00e9nyl\u0151 v\u00e1rand\u00f3sokat k\u00e9rj\u00fck, hogy ha m\u00e9g nem tett\u00e9k, akkor regisztr\u00e1ljanak a vakicinainfo.gov.hu honlapon, majd ezut\u00e1n vegy\u00e9k fel a kapcsolatot a h\u00e1ziorvosukkal, aki gondoskodni fog az olt\u00e1s megszervez\u00e9s\u00e9r\u0151l. A v\u00e1rand\u00f3snak minden esetben \u00edr\u00e1sos belegyez\u0151 nyilatkozattal kell meger\u0151s\u00edtenie, hogy k\u00e9ri az olt\u00e1st.\n\n"}]