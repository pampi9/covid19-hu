[{"date": "2021-05-21 08:24", "url": "https://koronavirus.gov.hu/cikkek/szijjarto-ujabb-sinopharm-szallitmany-erkezik-ezzel-kinaiak-teljesitik-szerzodesben", "h1": "Szijj\u00e1rt\u00f3: \u00fajabb Sinopharm-sz\u00e1ll\u00edtm\u00e1ny \u00e9rkezik, ezzel a k\u00ednaiak is teljes\u00edtik a szerz\u0151d\u00e9sben v\u00e1llaltakat", "body": "\nP\u00e9ntek d\u00e9lel\u0151tt landol a magyar korm\u00e1ny tehersz\u00e1ll\u00edt\u00f3 g\u00e9pe Budapesten, amely 700 ezer Sinopharm-vakcin\u00e1t sz\u00e1ll\u00edt, ezzel a k\u00ednaiak is teljes\u00edtik a vakcinaszerz\u0151d\u00e9sben v\u00e1llaltakat - mondta a k\u00fclgazdas\u00e1gi \u00e9s k\u00fcl\u00fcgyminiszter a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3j\u00e1ban. Szijj\u00e1rt\u00f3 P\u00e9ter azt megel\u0151z\u0151en besz\u00e9lt err\u0151l, hogy Hamburgba indult, \u00e1tvenni az Eur\u00f3pa Tan\u00e1cs miniszteri bizotts\u00e1g\u00e1nak magyar eln\u00f6ks\u00e9g\u00e9t.\n\n\nA miniszter azt mondta: a g\u00e9p az elm\u00falt h\u00e1rom h\u00f3napban 15-alkalommal fordult Budapest \u00e9s Moszkva, valamint Budapest \u00e9s Peking k\u00f6z\u00f6tt, hogy a keleti olt\u00f3anyagokat Magyarorsz\u00e1gra sz\u00e1ll\u00edtsa.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta: a szerz\u0151d\u00e9sben m\u00e1r csak 500 ezer adag olt\u00f3anyag szerepelt, de a k\u00ednai v\u00e9delmi miniszt\u00e9rium 200 ezer adagnyi adom\u00e1nnyal megtoldotta a sz\u00e1ll\u00edtm\u00e1nyt.\nMagyarorsz\u00e1g t\u00f6bb olt\u00f3anyagot \u00e9s kor\u00e1bban kapott K\u00edn\u00e1t\u00f3l, mint amennyi a vakcinaszerz\u0151d\u00e9sben szerepelt - mondta.\n\u00a0\u00a0\u00a0\u00a0Felh\u00edvta a figyelmet arra: a K\u00edn\u00e1b\u00f3l \u00e9s Oroszorsz\u00e1gb\u00f3l megrendelt vakcin\u00e1k hozz\u00e1j\u00e1rultak ahhoz, hogy ma Magyarorsz\u00e1g az \u00e1toltotts\u00e1g tekintet\u00e9ben mintegy m\u00e1sf\u00e9l h\u00f3nappal el\u0151r\u00e9bb j\u00e1r Eur\u00f3p\u00e1n\u00e1l.\n\"Ennyivel el\u0151bb tudjuk megnyitni teljes eg\u00e9sz\u00e9ben a gazdas\u00e1gunkat, visszaadni az embereknek a norm\u00e1lis \u00e9letet\" - tette hozz\u00e1 Szijj\u00e1rt\u00f3 P\u00e9ter.\n\nMTI 2021. m\u00e1jus 21.\n\n"}]