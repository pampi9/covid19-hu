[{"date": "2021-05-28 11:31", "url": "https://koronavirus.gov.hu/cikkek/itm-allamtitkar-jovo-evi-budzseben-kiemelten-szerepelnek-beremelesi-programok", "h1": "ITM-\u00e1llamtitk\u00e1r: a j\u00f6v\u0151 \u00e9vi b\u00fcdzs\u00e9ben kiemelten szerepelnek a b\u00e9remel\u00e9si programok", "body": "\nA 2022-es k\u00f6lts\u00e9gvet\u00e9s, az \u00fajraind\u00edt\u00e1s k\u00f6lts\u00e9gvet\u00e9se, amelyben kiemelten fontos c\u00e9lk\u00e9nt szerepelnek t\u00f6bbek k\u00f6z\u00f6tt a b\u00e9remel\u00e9si programok, f\u0151k\u00e9nt a k\u00f6zszolg\u00e1latban dolgoz\u00f3k anyagi \u00e9s erk\u00f6lcsi megbecs\u00fcl\u00e9se - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken a korm\u00e1ny Facebook-oldal\u00e1n megosztott vide\u00f3ban.\n\n\nBod\u00f3 S\u00e1ndor hangs\u00falyozta, a j\u00f6v\u0151 \u00e9vi k\u00f6lts\u00e9gvet\u00e9s minden elind\u00edtott \u00e9letp\u00e1lya-program, illetve meghozott b\u00e9rint\u00e9zked\u00e9s v\u00e9grehajt\u00e1s\u00e1ra fedezetet ny\u00fajt.\n\u00a0\u00a0\u00a0\u00a0Ezek k\u00f6z\u00fcl kiemelte, hogy a rend- \u00e9s honv\u00e9delmi \u00e1gazatban j\u00f6v\u0151re 5 sz\u00e1zal\u00e9kos b\u00e9remel\u00e9s lesz. A fels\u0151oktat\u00e1si modellv\u00e1lt\u00e1sban r\u00e9szt vev\u0151 int\u00e9zm\u00e9nyekn\u00e9l a b\u00e9remel\u00e9s m\u00e9rt\u00e9ke 15 sz\u00e1zal\u00e9kos lesz, m\u00edg az eg\u00e9szs\u00e9g\u00fcgyben id\u00e9n indult, az orvosok t\u00f6bb \u00e9vig tart\u00f3, \u00e1tfog\u00f3 b\u00e9remel\u00e9si programja is folytat\u00f3dik - sorolta az \u00e1llamtitk\u00e1r, hozz\u00e1t\u00e9ve, hogy az eg\u00e9szs\u00e9g\u00fcgyi szakdolgoz\u00f3k \"tervszer\u0171 keresetemel\u00e9se\" is biztos\u00edtott a j\u00f6v\u0151 \u00e9vi k\u00f6lts\u00e9gvet\u00e9sben.\n\u00a0\u00a0\u00a0\u00a0\"A korm\u00e1ny emellett lehet\u0151s\u00e9get biztos\u00edt arra, hogy amennyiben tov\u00e1bbi \u00e1gazatokban foglalkoztatotti csoportokban el\u0151re nem tervezett b\u00e9rint\u00e9zked\u00e9sekr\u0151l sz\u00fcletik d\u00f6nt\u00e9s, akkor annak fedezete megteremthet\u0151 legyen a j\u00f6v\u0151 \u00e9vi k\u00f6lts\u00e9gvet\u00e9sben\" - fogalmazott Bod\u00f3 S\u00e1ndor.\n\nMTI 2021. m\u00e1jus 28., p\u00e9ntek 10:58\n\n"}]