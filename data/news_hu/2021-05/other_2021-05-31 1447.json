[{"date": "2021-05-31 14:47", "url": "https://koronavirus.gov.hu/cikkek/pm-az-oecd-szerint-magyar-gazdasag-hamarabb-es-nagyobb-erovel-indulhat-ujra", "h1": "PM: az OECD szerint a magyar gazdas\u00e1g hamarabb \u00e9s nagyobb er\u0151vel indulhat \u00fajra", "body": "\nEur\u00f3pa egyik leggyorsabb olt\u00e1si programj\u00e1nak, a korai nyit\u00e1snak \u00e9s a gazdas\u00e1g ellen\u00e1ll\u00f3 k\u00e9pess\u00e9g\u00e9nek is k\u00f6sz\u00f6nhet\u0151en er\u0151teljes n\u00f6veked\u00e9s v\u00e1rhat\u00f3 az idei \u00e9s a k\u00f6vetkez\u0151 \u00e9vben - \u00e1ll a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet (OECD) \u00e1ltal h\u00e9tf\u0151n kiadott, Gazdas\u00e1gi Kil\u00e1t\u00e1sok c\u00edm\u0171 kiadv\u00e1ny Magyarorsz\u00e1gra vonatkoz\u00f3 r\u00e9sz\u00e9ben. A szervezet gazdas\u00e1gi el\u0151rejelz\u00e9se 2021-re 4,6 sz\u00e1zal\u00e9kos, m\u00edg 2022-re enn\u00e9l er\u0151teljesebb, 5 sz\u00e1zal\u00e9kos gazdas\u00e1gi n\u00f6veked\u00e9st v\u00e1r - k\u00f6z\u00f6lte a P\u00e9nz\u00fcgyminiszt\u00e9rium az MTI-vel h\u00e9tf\u0151n.\n\n\nAz \u00e1tfog\u00f3 fisk\u00e1lis \u00f6szt\u00f6nz\u0151 csomag, mely b\u00e9rt\u00e1mogat\u00e1sokat, lakhat\u00e1si t\u00e1mogat\u00e1sokat \u00e9s munkahely-meg\u0151rz\u0151 int\u00e9zked\u00e9seket is tartalmaz, tov\u00e1bb er\u0151s\u00edtheti a gazdas\u00e1g helyre\u00e1ll\u00edt\u00e1s\u00e1t - r\u00f6gz\u00edti a dokumentum. Emellett a beruh\u00e1z\u00e1sok \u00e9s az exportteljes\u00edtm\u00e9ny er\u0151teljes emelked\u00e9s\u00e9t \u00e9s a munkan\u00e9lk\u00fclis\u00e9g tov\u00e1bbi cs\u00f6kken\u00e9s\u00e9t prognosztiz\u00e1lja 2021-re a szervezet - \u00edrta a PM.\n\u00a0\u00a0\u00a0\u00a0A k\u00f6zlem\u00e9nyben ismertetik: az OECD v\u00e1rakoz\u00e1sai szerint 2022-ben a beruh\u00e1z\u00e1sok \u00e9s a fogyaszt\u00e1s is dinamikusan n\u00f6vekedhet, m\u00edg a munkan\u00e9lk\u00fclis\u00e9g a v\u00e1ls\u00e1g el\u0151tti szintre cs\u00f6kkenhet vissza. A kiadv\u00e1ny 2021-re 7,5 sz\u00e1zal\u00e9kos, 2022-re pedig 5,9 sz\u00e1zal\u00e9kos k\u00f6lts\u00e9gvet\u00e9si hi\u00e1nyt felt\u00e9telez.\n\u00a0\u00a0\u00a0\u00a0Az el\u0151rejelz\u00e9s visegr\u00e1di orsz\u00e1gokat \u00e9rint\u0151 fejezetei alapj\u00e1n a dokumentum szerint az idei \u00e9v vonatkoz\u00e1s\u00e1ban Magyarorsz\u00e1g gazdas\u00e1gi talpra \u00e1ll\u00e1sa lehet a leger\u0151teljesebb.\n\u00a0\u00a0\u00a0\u00a0A vil\u00e1ggazdas\u00e1g eg\u00e9sz\u00e9re n\u00e9zve az OECD 2021-re 5,8 sz\u00e1zal\u00e9kos, m\u00edg 2022-re n\u00e9mileg enyh\u00e9bb 4,4 sz\u00e1zal\u00e9kos GDP n\u00f6veked\u00e9st val\u00f3sz\u00edn\u0171s\u00edt, az OECD tagorsz\u00e1gok vonatkoz\u00e1s\u00e1ban enn\u00e9l alacsonyabb, 5,3 sz\u00e1zal\u00e9kos \u00e9s 3,8 sz\u00e1zal\u00e9kos emelked\u00e9st v\u00e1r a szervezet - \u00e1ll a k\u00f6zlem\u00e9nyben.\n\nMTI 2021. m\u00e1jus 31.\n\n"}]