[{"date": "2021-05-06 15:00", "url": "https://koronavirus.gov.hu/cikkek/volner-kormany-veszelyhelyzet-idejen-fokozottan-figyel-nehez-anyagi-korulmenyek-kozott-elo", "h1": "V\u00f6lner: a korm\u00e1ny a vesz\u00e9lyhelyzet idej\u00e9n is fokozottan figyel a neh\u00e9z anyagi k\u00f6r\u00fclm\u00e9nyek k\u00f6z\u00f6tt \u00e9l\u0151 csal\u00e1dokra", "body": "\nA korm\u00e1ny a vesz\u00e9lyhelyzet idej\u00e9n is fokozottan figyel a neh\u00e9z anyagi k\u00f6r\u00fclm\u00e9nyek k\u00f6z\u00f6tt \u00e9l\u0151 csal\u00e1dokra, a kiszolg\u00e1ltatott helyzetben l\u00e9v\u0151kre - nyilatkozta az MTI-nek cs\u00fct\u00f6rt\u00f6k\u00f6n\u00a0V\u00f6lner\u00a0P\u00e1l, az Igazs\u00e1g\u00fcgyi Miniszt\u00e9rium parlamenti \u00e1llamtitk\u00e1ra azzal \u00f6sszef\u00fcgg\u00e9sben, hogy a korm\u00e1ny a vesz\u00e9lyhelyzet megsz\u0171n\u00e9s\u00e9ig meghosszabb\u00edtotta a kilakoltat\u00e1si morat\u00f3riumot.\n\n\nAz \u00e1llamtitk\u00e1r kifejtette: \u00e9ppen a vesz\u00e9lyhelyzet kapcs\u00e1n biztos\u00edtott felhatalmaz\u00e1s ny\u00fajt lehet\u0151s\u00e9get a korm\u00e1nynak arra, hogy sokhetes parlamenti vita n\u00e9lk\u00fcl, r\u00f6vid \u00faton hozhasson meg ilyen d\u00f6nt\u00e9seket.\n\u00a0\u00a0\u00a0\u00a0\"Ha azonban a baloldalon m\u00falna, akkor erre sem lenne lehet\u0151s\u00e9g, hiszen az ellenz\u00e9k jelezte, hogy nem szavazza meg a vesz\u00e9lyhelyzet \u0151szig tart\u00f3 meghosszabb\u00edt\u00e1s\u00e1t\" - tette hozz\u00e1.\nV\u00f6lner\u00a0P\u00e1l eml\u00e9keztetett arra is, hogy a korm\u00e1ny az elm\u00falt id\u0151szakban is t\u00f6bb olyan p\u00e9nz\u00fcgyi vagy szoci\u00e1lis int\u00e9zked\u00e9st hozott, amellyel seg\u00edts\u00e9get tudott ny\u00fajtani a neh\u00e9z helyzetben l\u00e9v\u0151 csal\u00e1doknak, ellent\u00e9tben a kor\u00e1bbi, baloldali korm\u00e1nyokkal, amelyek csak \"elad\u00f3s\u00edtott\u00e1k\" \u0151ket.\n\u00a0\u00a0\u00a0\u00a0A szerd\u00e1n kihirdetett korm\u00e1nyrendelet szerint csak a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15. nap ut\u00e1n lehet mag\u00e1nszem\u00e9lyek lak\u00f3ingatlanainak ki\u00fcr\u00edt\u00e9s\u00e9r\u0151l vagy \u00e1rver\u00e9s\u00e9r\u0151l int\u00e9zkedni.\n\nMTI 2021. m\u00e1jus 6.\n\n"}]