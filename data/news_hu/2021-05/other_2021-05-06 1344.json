[{"date": "2021-05-06 13:44", "url": "https://koronavirus.gov.hu/cikkek/tallai-andras-majusban-jar-munkaltatoi-adomentesseg", "h1": "T\u00e1llai Andr\u00e1s: m\u00e1jusban is j\u00e1r a munk\u00e1ltat\u00f3i ad\u00f3mentess\u00e9g", "body": "\nM\u00e1jusban is j\u00e1r a munk\u00e1ltat\u00f3i ad\u00f3mentess\u00e9g a turizmus, a vend\u00e9gl\u00e1t\u00e1s \u00e9s a szabadid\u0151 \u00e1gazatban; az ad\u00f3elenged\u00e9s t\u00f6bb mint 130 ezer dolgoz\u00f3t \u00e9rint - t\u00e1j\u00e9koztatta az MTI-t T\u00e1llai Andr\u00e1s.\n\n\nA P\u00e9nz\u00fcgyminiszt\u00e9rium parlamenti \u00e1llamtitk\u00e1ra kiemelte, hogy a korm\u00e1ny nemcsak az \u00e1gazati b\u00e9rt\u00e1mogat\u00e1st hosszabb\u00edtotta meg egy h\u00f3nappal, hanem a munk\u00e1ltat\u00f3i ad\u00f3mentess\u00e9get is. A gazdas\u00e1g \u00fajraind\u00edt\u00e1s\u00e1nak egyik fontos l\u00e9p\u00e9se lehet az ad\u00f3\u00fcgyi k\u00f6nny\u00edt\u00e9s, amelynek r\u00e9v\u00e9n h\u00e9t havi munk\u00e1ltat\u00f3i ad\u00f3mentess\u00e9get kapnak a vend\u00e9gl\u00e1t\u00e1sban \u00e9s a szabadid\u0151s \u00e1gazatban tev\u00e9kenyked\u0151k, a sz\u00e1ll\u00e1shely-szolg\u00e1ltat\u00f3k, az utaz\u00e1sszervez\u0151k, \u00e9s a mag\u00e1ntulajdon\u00fa buszos v\u00e1llalkoz\u00f3k - h\u00fazta al\u00e1\u00a0T\u00e1llai\u00a0Andr\u00e1s.\u00a0\u00a0\n\u00a0\u00a0\u00a0\u00a0A korm\u00e1ny seg\u00edts\u00e9get ny\u00fajtott a m\u00e1rcius elej\u00e9n \u00e9letbe l\u00e9pett vesz\u00e9lyhelyzeti int\u00e9zked\u00e9sek miatt bez\u00e1r\u00e1sra k\u00e9nyszer\u00fclt \u00e1gazatoknak, \u00edgy m\u00e1rciusra \u00e9s \u00e1prilisra az ad\u00f3\u00fcgyi k\u00f6nny\u00edt\u00e9seket p\u00e9ld\u00e1ul a kiskereskedelemre, a fodr\u00e1szokra \u00e9s a kozmetikusokra is kiterjesztette. A v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak els\u0151 fokozata \u00e1prilis 7-\u00e9n l\u00e9pett hat\u00e1lyba, ekkor nyithattak ki az \u00fczletek \u00e9s indulhattak \u00fajra a szolg\u00e1ltat\u00e1sok - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0Annak ellen\u00e9re, hogy jelenleg m\u00e1r v\u00e9detts\u00e9gi igazolv\u00e1nnyal szinte minden szolg\u00e1ltat\u00e1s el\u00e9rhet\u0151, az ad\u00f3\u00fcgyi k\u00f6nny\u00edt\u00e9st a koronav\u00edrus-j\u00e1rv\u00e1nynak legink\u00e1bb kitett \u00e1gazatok eset\u00e9ben m\u00e9gis meghosszabb\u00edtotta a korm\u00e1ny. Fontos szerep h\u00e1rul ezekre az \u00e1gazatokra a gazdas\u00e1g \u00fajraind\u00edt\u00e1sa sor\u00e1n, ez\u00e9rt versenyk\u00e9pess\u00e9gi szempontb\u00f3l is fontos \u00e9s sz\u00fcks\u00e9ges a t\u00e1mogat\u00e1s - hangs\u00falyozta.\u00a0\u00a0\n\u00a0\u00a0\u00a0\u00a0A turizmusban, szabadid\u0151 \u00e1gazatban tev\u00e9kenyked\u0151 v\u00e1llalkoz\u00e1soknak nem kell megfizetni\u00fck 2020 novembere \u00e9s 2021 m\u00e1jusa k\u00f6z\u00f6tt a munkav\u00e1llal\u00f3k ut\u00e1ni szoci\u00e1lis hozz\u00e1j\u00e1rul\u00e1si ad\u00f3t, szakk\u00e9pz\u00e9si hozz\u00e1j\u00e1rul\u00e1st, a rehabilit\u00e1ci\u00f3s hozz\u00e1j\u00e1rul\u00e1s ar\u00e1nyos \u00f6sszeg\u00e9t, valamint a szem\u00e9lyi jelleg\u0171 kifizet\u00e9sek ut\u00e1n a kiv\u00e1t - r\u00e9szletezte az \u00e1llamtitk\u00e1r.\n\u00a0\u00a0\u00a0\u00a0Az \u00e1gazati ad\u00f3kedvezm\u00e9ny nem veszhet el, t\u00f6bb \u00e9ven kereszt\u00fcl visszamen\u0151leg is ig\u00e9nybe vehet\u0151. Ha ugyanis a v\u00e1llalkoz\u00f3 elfelejtette \u00e9rv\u00e9nyes\u00edteni a mentess\u00e9get, de az ig\u00e9nybev\u00e9tel felt\u00e9telei fenn\u00e1lltak, akkor \u00f6nellen\u0151rz\u00e9ssel el\u00e9v\u00fcl\u00e9si id\u0151n bel\u00fcl b\u00e1rmikor m\u00f3dos\u00edthatja bevall\u00e1s\u00e1t - tette hozz\u00e1.\n\u00a0\u00a0\u00a0\u00a0Kit\u00e9rt arra is, hogy az \u00e9rintett, csaknem 20 ezer v\u00e1llalkoz\u00e1s a kedvezm\u00e9nyt minim\u00e1lis adminisztr\u00e1ci\u00f3val a lehet\u0151 legegyszer\u0171bben veheti ig\u00e9nybe; csak be kell jel\u00f6lnie a havi ad\u00f3- \u00e9s j\u00e1rul\u00e9kbevall\u00e1s\u00e1ban az erre a c\u00e9lra kialak\u00edtott mez\u0151ket. A m\u00e1jusi id\u0151szakra vonatkoz\u00f3 bevall\u00e1st majd j\u00fanius 12-ig kell elk\u00fcldeni az ad\u00f3hivatalnak - r\u00f6gz\u00edtette. A PM sz\u00e1m\u00edt\u00e1sai szerint ezzel nagyj\u00e1b\u00f3l h\u00e1rommilli\u00e1rd forintot sp\u00f3rolhatnak az \u00e9rintett v\u00e1llalkoz\u00e1sok, a 485/2020-as korm\u00e1nyrendeletben felsorolt 25 \u00e1gazatban tev\u00e9kenyked\u0151 munk\u00e1ltat\u00f3k.\n\nMTI 2021. m\u00e1jus 6.\n\n"}]