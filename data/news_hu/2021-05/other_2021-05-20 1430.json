[{"date": "2021-05-20 14:30", "url": "https://koronavirus.gov.hu/cikkek/gyorgy-laszlo-indulnak-2021-27-es-europai-unios-programozasi-idoszak-palyazatai", "h1": "Gy\u00f6rgy L\u00e1szl\u00f3: indulnak a 2021-27-es eur\u00f3pai uni\u00f3s programoz\u00e1si id\u0151szak p\u00e1ly\u00e1zatai", "body": "\nIndulnak a 2021-27-es eur\u00f3pai uni\u00f3s programoz\u00e1si id\u0151szak p\u00e1ly\u00e1zatai, \u00e9s meg\u00fajult a v\u00e1llalkoz\u00f3i inform\u00e1ci\u00f3s port\u00e1l (VALI), \u00fajraindul a gazdas\u00e1g - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n Kecskem\u00e9ten, a kis-\u00e9s k\u00f6z\u00e9pv\u00e1llalkoz\u00e1sokat seg\u00edt\u0151\u00a0orsz\u00e1gos\u00a0szakmai roadshow idei els\u0151 \u00e1llom\u00e1s\u00e1n.\n\n\u00a0\nGy\u00f6rgy L\u00e1szl\u00f3, a B\u00e1cs-Kiskun Megyei Kereskedelmi \u00e9s Iparkamara sz\u00e9kh\u00e1z\u00e1ban tartott esem\u00e9nyen elmondta: az elm\u00falt 30 \u00e9vben 15 \u00e9venk\u00e9nt \u00e9rtek el annyi - csaknem 20 ezer - v\u00e1llalkoz\u00e1st fejleszt\u00e9si programjaikkal, mint amennyire a k\u00f6vetkez\u0151 m\u00e1sf\u00e9l \u00e9vben k\u00e9sz\u00fclnek. A v\u00e1llalkoz\u00e1sok \u00edgy meger\u0151s\u00f6dve, munkav\u00e1llal\u00f3ikat megtartva indulhatnak \u00fajra a koronav\u00edrus-j\u00e1rv\u00e1ny ut\u00e1n - f\u0171zte hozz\u00e1. Eddig ak\u00e1r napokig is tarthatott eligazodni a kedvezm\u00e9nyes hitelek, t\u00e1mogat\u00e1sok, k\u00e9pz\u00e9sek \u00e9s tan\u00e1csad\u00f3k k\u00f6z\u00f6tt, m\u00edg a meg\u00fajult v\u00e1llalkoz\u00f3i inform\u00e1ci\u00f3s port\u00e1l (VALI) seg\u00edts\u00e9g\u00e9vel ez az id\u0151 l\u00e9nyegesen cs\u00f6kkent, \"mind\u00f6ssze h\u00e1rom kattint\u00e1sra r\u00f6vid\u00fclt\" - jegyezte meg.\n\u00a0\u00a0\u00a0\u00a0Sz\u00f3lt arr\u00f3l, hogy az elk\u00e9sz\u00fclt kkv-strat\u00e9gia c\u00e9lja a magyar v\u00e1llalkoz\u00e1sok fejl\u0151d\u00e9s\u00e9nek seg\u00edt\u00e9se, hogy min\u00e9l t\u00f6bb munkav\u00e1llal\u00f3t tudjanak foglalkoztatni \u00e9s hogy nemzetk\u00f6zi t\u00e9ren is versenyk\u00e9pesek legyenek.\n\u00a0\u00a0\u00a0\u00a0Kiemelte: Ginop Plusz gyorsindul\u00e1s keret\u00e9ben 587 milli\u00e1rd forintot hirdetnek meg. P\u00e9ldak\u00e9nt eml\u00edtette, hogy a tervek szerint 200 milli\u00e1rd forintos keret\u00f6sszeg\u0171 Technol\u00f3giav\u00e1lt\u00f3 t\u00e1mogat\u00e1si programban beny\u00fajtott p\u00e1ly\u00e1zatok elb\u00edr\u00e1l\u00e1sa legfeljebb 45-60 napig tart. A m\u00e1sik, a tervek szerint 50 milli\u00e1rd forint keret\u00f6sszeg\u0171 Magyar falu v\u00e1llalkoz\u00e1s-\u00fajraind\u00edt\u00e1si program, amellyel a kistelep\u00fcl\u00e9sek t\u00edz f\u0151 alatti v\u00e1llalkoz\u00e1sait k\u00edv\u00e1nj\u00e1k fejleszteni, akik egyenk\u00e9nt legfeljebb 10 milli\u00f3 forint vissza nem t\u00e9r\u00edtend\u0151 t\u00e1mogat\u00e1sra p\u00e1ly\u00e1zhatnak. A v\u00e1llalkoz\u00e1sfejleszt\u00e9sre ir\u00e1nyul\u00f3 egy\u00e9b programokr\u00f3l a k\u00e9s\u0151bbiekben is lesz t\u00e1j\u00e9koztat\u00e1s - k\u00f6z\u00f6lte.\n\u00a0\u00a0\u00a0\u00a0Az \u00e1llamtitk\u00e1r besz\u00e9lt arr\u00f3l is, hogy 2021 els\u0151 negyed\u00e9v\u00e9ben m\u00e1r Magyarorsz\u00e1gon volt a negyedik legnagyobb GDP-n\u00f6veked\u00e9s az Eur\u00f3pai Uni\u00f3ban, negyed\u00e9ves alapon. A magyar foglalkoztat\u00e1si r\u00e1ta el\u00e9rte a V3-ak szintj\u00e9t \u00e9s meghaladta az eur\u00f3pai uni\u00f3s \u00e1tlagot - k\u00f6z\u00f6lte. Elmondta tov\u00e1bb\u00e1, hogy 2010 \u00f3ta a brutt\u00f3 \u00e1llamad\u00f3ss\u00e1g m\u00e9rt\u00e9ke jelent\u0151sen elmaradt az uni\u00f3s orsz\u00e1gok \u00e1tlag\u00e1t\u00f3l, \u00e9s ezen a Covid-v\u00e1ls\u00e1g sem v\u00e1ltoztatott. Az \u00e1llamtitk\u00e1r szerint a gazdas\u00e1g \u00fajraind\u00edt\u00e1s\u00e1nak id\u0151z\u00edt\u00e9s\u00e9t\u0151l f\u00fcgg\u0151en a GDP 4 \u00e9s 6 sz\u00e1zal\u00e9k k\u00f6z\u00f6tti m\u00e9rt\u00e9kben b\u0151v\u00fclhet id\u00e9n, de a meglepet\u00e9st okoz\u00f3 els\u0151 negyed\u00e9ves adat miatt vannak, akik 6-7 sz\u00e1zal\u00e9kos n\u00f6veked\u00e9st v\u00e1rnak.\n\u00a0\u00a0\u00a0\u00a0Ga\u00e1l J\u00f3zsef, a B\u00e1cs-Kiskun Megyei Kereskedelmi \u00e9s Iparkamara eln\u00f6ke az esem\u00e9nyen arr\u00f3l besz\u00e9lt, hogy a pand\u00e9mi\u00e1s helyzet kezdet\u00e9n a korm\u00e1nyzat \u00e9s a kamara elkezdett egy\u00fctt gondolkozni a gazdas\u00e1g, a c\u00e9gek m\u0171k\u00f6d\u00e9s\u00e9nek seg\u00edt\u00e9se \u00e9rdek\u00e9ben. Ennek eredm\u00e9nye ma m\u00e1r l\u00e1that\u00f3, egy viszonylagos gyors vissza\u00e1ll\u00e1s k\u00f6vetkezett be, az els\u0151 negyed\u00e9ves sz\u00e1mok m\u00e1r jelent\u0151sebb n\u00f6veked\u00e9sr\u0151l tan\u00faskodnak - mondta. A gyorsan hozott int\u00e9zked\u00e9sek k\u00f6z\u00f6tt eml\u00edtette a hitel- \u00e9s kamatmorat\u00f3riumot, a munkahelyek megtart\u00e1s\u00e1t c\u00e9lz\u00f3akat. Kiemelte: a kamara munkat\u00e1rsai tan\u00e1csad\u00e1st ny\u00fajtanak a neh\u00e9z helyzetbe ker\u00fclt v\u00e1llalkoz\u00e1soknak. A vali.hu-n is nagyon hasznos t\u00e1j\u00e9koztat\u00e1st tal\u00e1lnak a v\u00e1llalkoz\u00f3k - h\u00edvta fel a figyelmet.\n\u00a0\u00a0\u00a0\u00a0A 2021-27-es id\u0151szakra vonatkoz\u00f3, hamarosan megjelen\u0151 GINOP Plusz p\u00e1ly\u00e1zatain\u00e1l cs\u00f6kken\u0151 adminisztrat\u00edv terhekre lehet sz\u00e1m\u00edtani, gyorsabb lesz a t\u00e1mogat\u00e1si szerz\u0151d\u00e9sek l\u00e9trehoz\u00e1sa, a forr\u00e1sok biztos\u00edt\u00e1sa - mondta.\n\u00a0\u00a0\u00a0\u00a0A v\u00e1llalkoz\u00f3kat seg\u00edt\u0151 rendezv\u00e9nysorozatot a Magyar Kereskedelmi \u00e9s Iparkamara a ter\u00fcleti kamar\u00e1k, \u00e9s az ITM h\u00edvta \u00e9letre 2019-ben, amelyen eddig t\u00f6bb ezer v\u00e1llalkoz\u00e1s k\u00e9pvisel\u0151je vett r\u00e9szt.\nA program sor\u00e1n id\u00e9n is t\u00f6bb helysz\u00ednre - els\u0151k\u00e9nt Kecskem\u00e9tre, B\u00e9k\u00e9scsab\u00e1ra - l\u00e1togatnak el az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00e9pvisel\u0151i, akik ez\u00fattal is a v\u00e1llalkoz\u00f3k tapasztalatait, v\u00e9lem\u00e9ny\u00e9t gy\u0171jtik \u00f6ssze.\n\nMTI 2021. m\u00e1jus 20.\n\n"}]