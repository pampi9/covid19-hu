[{"date": "2021-05-12 10:42", "url": "https://koronavirus.gov.hu/cikkek/benyujtotta-kormany-az-unios-helyreallitasi-alap-igenybevetelere-kidolgozott-magyar-tervet", "h1": "Beny\u00fajtotta a korm\u00e1ny az uni\u00f3s helyre\u00e1ll\u00edt\u00e1si alap ig\u00e9nybev\u00e9tel\u00e9re kidolgozott magyar tervet", "body": "\nBeny\u00fajtotta a korm\u00e1ny a Helyre\u00e1ll\u00edt\u00e1si \u00e9s Ellen\u00e1ll\u00f3k\u00e9pess\u00e9gi Tervet az Eur\u00f3pai Bizotts\u00e1gnak kedden este, az uni\u00f3s helyre\u00e1ll\u00edt\u00e1si alap ig\u00e9nybev\u00e9tel\u00e9re kidolgozott magyar terv t\u00f6bb mint 2500 milli\u00e1rd forintnyi strat\u00e9giai fejleszt\u00e9si projektet foglal \u00f6ssze a k\u00f6vetkez\u0151 hat \u00e9vre - mondta a Minisztereln\u00f6ks\u00e9g eur\u00f3pai uni\u00f3s fejleszt\u00e9sek\u00e9rt felel\u0151s \u00e1llamtitk\u00e1ra szerd\u00e1n az MTI-nek.\n\n\n\u00c1gosth\u00e1zy Szabolcs k\u00f6z\u00f6lte: a magyar terv legmeghat\u00e1roz\u00f3bb eleme az eg\u00e9szs\u00e9g\u00fcgyi rendszer tov\u00e1bbi fejleszt\u00e9se, erre a forr\u00e1sok 34,1 sz\u00e1zal\u00e9k\u00e1t sz\u00e1nj\u00e1k.\n\u00a0\u00a0\u00a0\u00a0Kiemelt ter\u00fclet a k\u00f6rnyezetbar\u00e1t k\u00f6zleked\u00e9s fejleszt\u00e9se, valamint az oktat\u00e1si rendszerek \u00e1tfog\u00f3 fejleszt\u00e9se, ide \u00e9rtve a fels\u0151oktat\u00e1st, a k\u00f6zoktat\u00e1st, a szakk\u00e9pz\u00e9st \u00e9s a feln\u0151ttk\u00e9pz\u00e9st. Erre a k\u00e9t ter\u00fcletre a p\u00e9nz\u00fcgyi keret 25, illetve 20,4 sz\u00e1zal\u00e9k\u00e1t ford\u00edtj\u00e1k - ismertette az \u00e1llamtitk\u00e1r.\n\u00a0\u00a0\u00a0\u00a0A tov\u00e1bbi forr\u00e1sok a k\u00f6rforg\u00e1sos gazdas\u00e1gra val\u00f3 \u00e1t\u00e1ll\u00e1s el\u0151seg\u00edt\u00e9s\u00e9re, a legelmaradottabb telep\u00fcl\u00e9sek felz\u00e1rk\u00f3ztat\u00e1s\u00e1ra, valamint k\u00f6rnyezetv\u00e9delmi kezdem\u00e9nyez\u00e9sekre jutnak - tette hozz\u00e1.\n\u00a0\u00a0\u00a0\u00a0A magyar helyre\u00e1ll\u00edt\u00e1si terv teljes m\u00e9rt\u00e9kben megfelel a k\u00f6z\u00f6s uni\u00f3s c\u00e9lkit\u0171z\u00e9seknek, minden ter\u00fcleten megjelennek a kl\u00edmav\u00e9delmi \u00e9s a digitaliz\u00e1ci\u00f3s fejleszt\u00e9sek - hangs\u00falyozta \u00c1gosth\u00e1zy Szabolcs.\n\u00a0\u00a0\u00a0\u00a0Mint mondta, a fejleszt\u00e9si ter\u00fcleteket a korm\u00e1ny a saj\u00e1t nemzeti strat\u00e9giai c\u00e9lkit\u0171z\u00e9seihez igaz\u00edtotta.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy a korm\u00e1ny kor\u00e1bbi d\u00f6nt\u00e9se alapj\u00e1n az uni\u00f3s finansz\u00edroz\u00e1si eszk\u00f6z keret\u00e9ben Magyarorsz\u00e1g rendelkez\u00e9s\u00e9re \u00e1ll\u00f3 hitelkeretet egyel\u0151re, a tag\u00e1llamok t\u00f6bbs\u00e9g\u00e9\u00e1hez hasonl\u00f3an, nem haszn\u00e1lj\u00e1k fel, de erre 2023-ig m\u00e9g lehet\u0151s\u00e9g van.\n\u00a0\u00a0\u00a0\u00a0Az Eur\u00f3pai Bizotts\u00e1ggal az elm\u00falt nyolc h\u00f3napban intenz\u00edv \u00e9s konstrukt\u00edv t\u00e1rgyal\u00e1ssorozat folyt. Magyarorsz\u00e1gon a t\u00e1rsadalmi egyeztet\u00e9si folyamat sor\u00e1n mintegy 500 szervezettel, k\u00f6zt\u00fck \u00f6nkorm\u00e1nyzati sz\u00f6vets\u00e9gekkel, telep\u00fcl\u00e9sekkel, gazdas\u00e1gi, szoci\u00e1lis \u00e9s t\u00e1rsadalmi \u00e9rdekk\u00e9pviseletekkel m\u0171k\u00f6dtek egy\u00fctt - jelezte \u00c1gosth\u00e1zy Szabolcs.\n\u00a0\u00a0\u00a0\u00a0A dokumentum beny\u00fajt\u00e1s\u00e1t\u00f3l sz\u00e1m\u00edtva mintegy h\u00e1rom h\u00f3napot vesz ig\u00e9nybe az uni\u00f3s d\u00f6nt\u00e9shozatali elj\u00e1r\u00e1s, amelynek sor\u00e1n a t\u00f6bbi tag\u00e1llamhoz hasonl\u00f3an Magyarorsz\u00e1g is folytatja az egyeztet\u00e9seket, de az eddigi t\u00e1rgyal\u00e1sokat tekintve alapvet\u0151 m\u00f3dos\u00edt\u00e1sokra nem lesz sz\u00fcks\u00e9g, legfeljebb r\u00e9szk\u00e9rd\u00e9sekr\u0151l folyhatnak m\u00e9g tov\u00e1bbi technikai egyeztet\u00e9sek. A korm\u00e1ny arra sz\u00e1m\u00edt, hogy Magyarorsz\u00e1g augusztusban megkapja a helyre\u00e1ll\u00edt\u00e1si terv j\u00f3v\u00e1hagy\u00e1s\u00e1t jelent\u0151 hat\u00e1rozatot - mondta a Minisztereln\u00f6ks\u00e9g \u00e1llamtitk\u00e1ra.\n\nMTI 2021. m\u00e1jus 12.\n\n"}]