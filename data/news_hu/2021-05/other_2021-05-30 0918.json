[{"date": "2021-05-30 09:18", "url": "https://koronavirus.gov.hu/cikkek/tallai-andras-majus-31-ig-meg-jarnak-az-adomentessegek-es-bertamogatasok", "h1": "T\u00e1llai Andr\u00e1s: m\u00e1jus 31-ig m\u00e9g j\u00e1rnak az ad\u00f3mentess\u00e9gek \u00e9s a b\u00e9rt\u00e1mogat\u00e1sok is", "body": "\nAz ad\u00f3mentess\u00e9gek \u00e9s a b\u00e9rt\u00e1mogat\u00e1sok m\u00e1jus 31-ig j\u00e1rnak a v\u00e1ls\u00e1g miatt neh\u00e9z helyzetben l\u00e9v\u0151 \u00e1gazatok szerepl\u0151inek, de j\u00fanius 1-t\u0151l m\u00e9g sz\u00e1mos int\u00e9zked\u00e9s, \u00edgy p\u00e9ld\u00e1ul a kedvezm\u00e9nyes \u00e1fa az elviteles \u00e9telre \u00e9s a kamatmentes gyorsk\u00f6lcs\u00f6n is tov\u00e1bb seg\u00edti a csal\u00e1dokat, a lakoss\u00e1got \u00e9s a v\u00e1llalkoz\u00e1sokat - t\u00e1j\u00e9koztatta az MTI-t T\u00e1llai Andr\u00e1s.\n\n\nM\u00e1jusban is j\u00e1r a munk\u00e1ltat\u00f3i ad\u00f3mentess\u00e9g a turizmus, a vend\u00e9gl\u00e1t\u00e1s \u00e9s a szabadid\u0151 \u00e1gazatban - hangs\u00falyozta a P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra.\nT\u00f6bb szempontb\u00f3l is jelent\u0151s ad\u00f3\u00fcgyi k\u00f6nny\u00edt\u00e9sr\u0151l van sz\u00f3. Egyr\u00e9szt az ad\u00f3elenged\u00e9s t\u00f6bb mint 130 ezer dolgoz\u00f3t \u00e9rint, m\u00e1sr\u00e9szt a gazdas\u00e1g \u00fajraind\u00edt\u00e1s\u00e1nak is fontos l\u00e9p\u00e9se lehet az, hogy h\u00e9t havi munk\u00e1ltat\u00f3i ad\u00f3mentess\u00e9get kaptak a j\u00e1rv\u00e1ny \u00e1ltal legink\u00e1bb s\u00fajtott v\u00e1llalkoz\u00e1sok. Az int\u00e9zked\u00e9s \u00e9rdemi seg\u00edts\u00e9get jelent, hiszen \u00f6sszess\u00e9g\u00e9ben csaknem 30 milli\u00e1rd forintot hagyhat az \u00e9rintettekn\u00e9l - fejtette ki az \u00e1llamtitk\u00e1r.\nA m\u00e1jusi ad\u00f3elenged\u00e9st az \u00e9rintett, csaknem 20 ezer v\u00e1llalkoz\u00e1s minim\u00e1lis adminisztr\u00e1ci\u00f3val a lehet\u0151 legegyszer\u0171bben veheti ig\u00e9nybe; csak be kell jel\u00f6lnie a havi ad\u00f3- \u00e9s j\u00e1rul\u00e9kbevall\u00e1s\u00e1ban az erre a c\u00e9lra kialak\u00edtott mez\u0151ket. A m\u00e1jusi id\u0151szakra vonatkoz\u00f3 bevall\u00e1st majd j\u00fanius 12-ig kell elk\u00fcldeni az ad\u00f3hivatalnak - mondta.\nM\u00e1jus 31-ig m\u00e9g ig\u00e9nyelhet\u0151 az \u00e1gazati \u00e9s a kutat\u00e1s-fejleszt\u00e9si b\u00e9rt\u00e1mogat\u00e1s is, amelyb\u0151l a korm\u00e1nyhivatalok m\u00e1jus 8-ig m\u00e1r t\u00f6bb mint 84 milli\u00e1rd forintot utaltak ki - tette hozz\u00e1.\nT\u00e1llai Andr\u00e1s kiemelte, hogy a vend\u00e9gl\u00e1t\u00e1sban tev\u00e9kenyked\u0151ket m\u00e1jus 31-\u00e9t k\u00f6vet\u0151en is seg\u00edti az, hogy tov\u00e1bbra is a legalacsonyabb, 5 sz\u00e1zal\u00e9kos \u00e1ltal\u00e1nos forgalmi ad\u00f3t kell felsz\u00e1m\u00edtani az elvitelre vagy h\u00e1zhoz sz\u00e1ll\u00edt\u00e1ssal \u00e9rt\u00e9kes\u00edtett \u00e9telre \u00e9s italra. Az int\u00e9zked\u00e9s a november 14-i bevezet\u00e9se \u00f3ta m\u00e1r t\u00f6bb mint 10 milli\u00e1rd forintot hagyott az \u00e9rintettekn\u00e9l.\nA kamatmentes \u00fajraind\u00edt\u00e1si gyorsk\u00f6lcs\u00f6n lehet a biztos\u00edt\u00e9k arra, hogy Magyarorsz\u00e1gon lesz a leggyorsabb a gazdas\u00e1g \u00fajraind\u00edt\u00e1sa - sz\u00f6gezte le T\u00e1llai Andr\u00e1s.\nAz ak\u00e1r 10 milli\u00f3 forint hitel\u00f6sszegig el\u00e9rhet\u0151 k\u00f6lcs\u00f6nt - amely kamatmentes, h\u00e1rom \u00e9v t\u00f6rleszt\u00e9si t\u00fcrelmi id\u0151vel - m\u00e1r nemcsak a j\u00e1rv\u00e1ny legink\u00e1bb s\u00fajtotta \u00e1gazatokban tev\u00e9kenyked\u0151 kis- \u00e9s k\u00f6z\u00e9pv\u00e1llalkoz\u00e1sok vehetik ig\u00e9nybe, hanem azok a kisv\u00e1llalkoz\u00e1sok is, akiknek az \u00e1rbev\u00e9tele a j\u00e1rv\u00e1ny miatt jelent\u0151sen lecs\u00f6kkent - mondta.\nAzoknak a kisv\u00e1llalkoz\u00e1soknak, egyes\u00fcleteknek is nagy seg\u00edts\u00e9get jelenthet a gyorsk\u00f6lcs\u00f6n, amelyeknek a tavalyi \u00e1rbev\u00e9tele nem haladta meg a 100 milli\u00f3 forintot, \u00e9s az minimum 30 sz\u00e1zal\u00e9kkal alacsonyabb, mint a 2019-es volt, valamint \u00e1tlagos \u00e1llom\u00e1nyi l\u00e9tsz\u00e1ma nem haladta meg a 25 f\u0151t - magyar\u00e1zta az \u00e1llamtitk\u00e1r. M\u00e1jus 18-ig 5800 ig\u00e9nyl\u00e9s \u00e9rkezett 47 milli\u00e1rd forintot meghalad\u00f3 \u00f6ssz\u00e9rt\u00e9kben - jegyezte meg T\u00e1llai Andr\u00e1s.\n\nMTI 2021. m\u00e1jus 30.\n\n"}]