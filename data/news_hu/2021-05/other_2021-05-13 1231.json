[{"date": "2021-05-13 12:31", "url": "https://koronavirus.gov.hu/cikkek/gyorgy-laszlo-magyar-ipar-nott-leggyorsabban-az-unioban-marciusban", "h1": "Gy\u00f6rgy L\u00e1szl\u00f3: a magyar ipar n\u0151tt a leggyorsabban az uni\u00f3ban m\u00e1rciusban", "body": "\nA magyar ipar n\u0151tt a leggyorsabban az uni\u00f3ban m\u00e1rciusban, az iparon nem fog m\u00falni a magyar gazdas\u00e1g els\u0151 negyed\u00e9ves n\u00f6veked\u00e9se - k\u00f6z\u00f6lte Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a Facebook-oldal\u00e1n cs\u00fct\u00f6rt\u00f6k\u00f6n.\n\n\nK\u00f6zl\u00e9se szerint az els\u0151 negyed\u00e9vben 4 sz\u00e1zal\u00e9kkal b\u0151v\u00fclt a hazai ipar annak ellen\u00e9re, hogy azon bel\u00fcl a legnagyobb s\u00fallyal \u00e9s n\u00f6veked\u00e9si potenci\u00e1llal rendelkez\u0151 j\u00e1rm\u0171ipar m\u00e9g vissza is esett 3,6 sz\u00e1zal\u00e9kkal. Mindez azt mutatja, hogy a magyar ipar kiegyens\u00falyozott szerkezet\u0171, t\u00f6bb l\u00e1bon \u00e1ll - mutatott r\u00e1.\n\u00a0\u00a0\u00a0\u00a0Kit\u00e9rt arra, hogy az \u00e1tmeneti aut\u00f3ipari megtorpan\u00e1s sem az\u00e9rt t\u00f6rt\u00e9nt, mert nincs megrendel\u00e9s, vagy a magyar munkaer\u0151 \u00e9s a haz\u00e1nkban m\u0171k\u00f6d\u0151 c\u00e9gek ne lenn\u00e9nek versenyk\u00e9pesek. Egyszer\u0171en a glob\u00e1lis alapanyag-ell\u00e1t\u00e1si l\u00e1nc feslett fel, amely a vil\u00e1g aut\u00f3ipar\u00e1ra - \u00edgy a magyarra is - negat\u00edv hat\u00e1st gyakorolt.\n\u00a0\u00a0\u00a0\u00a0Az adatok azt jelzik tov\u00e1bb\u00e1 az \u00e1llamtitk\u00e1r szerint, hogy \u00f3ri\u00e1si n\u00f6veked\u00e9si potenci\u00e1l van a magyar iparban az idei \u00e9vben. Ha a vil\u00e1ggazdas\u00e1g m\u0171k\u00f6d\u00e9s\u00e9t \u00e9rint\u0151, a COVID-19 v\u00e1ls\u00e1g miatt bek\u00f6vetkez\u0151\u00a0\u00a0ell\u00e1t\u00e1si probl\u00e9m\u00e1k megold\u00f3dnak, \u00e9s a korl\u00e1toz\u00f3 int\u00e9zked\u00e9sek nemcsak haz\u00e1nkban, de m\u00e1shol is enyh\u00fclnek, akkor jelent\u0151s kereslet jelentkezik majd az ipari term\u00e9keink ir\u00e1nt.\n\u00a0\u00a0\u00a0\u00a0Azon dolgoznak, hogy a hamarosan megn\u00f6vekv\u0151 glob\u00e1lis kereslet kiel\u00e9g\u00edt\u00e9s\u00e9ben m\u00e9g nagyobb szerep jusson a magyar ipari kapacit\u00e1soknak. \u00c9ppen ez\u00e9rt d\u00f6nt\u00f6tt \u00fagy egy \u00e9vvel ezel\u0151tt a gazdas\u00e1gv\u00e9delmi akci\u00f3terv megalkot\u00e1sakor a korm\u00e1ny, hogy a beruh\u00e1z\u00e1si szint fenntart\u00e1sa \u00e9rdek\u00e9ben az eredetileg tervezetten fel\u00fcl ezermilli\u00e1rd forintot sz\u00e1n beruh\u00e1z\u00e1s\u00f6szt\u00f6nz\u00e9sre, amivel a magyar GDP 4 sz\u00e1zal\u00e9k\u00e1t meghalad\u00f3 beruh\u00e1z\u00e1s megval\u00f3sul\u00e1s\u00e1t seg\u00edtette. Ennek k\u00f6sz\u00f6nhet\u0151, hogy az \u00e9szt \u00e9s az \u00edr ut\u00e1n a magyar beruh\u00e1z\u00e1si r\u00e1ta 2020-ban a harmadik legmagasabb (27,3 sz\u00e1zal\u00e9k), ami csaknem 6 sz\u00e1zal\u00e9kponttal magasabb az EU \u00e1tlag\u00e1n\u00e1l - ismertette.\n\u00a0\u00a0\u00a0\u00a0Mint \u00edrta, eddig azon dolgoztak, hogy a v\u00e1llalkoz\u00e1sok ne halassz\u00e1k el a kapacit\u00e1sb\u0151v\u00edt\u0151 beruh\u00e1z\u00e1saikat, most pedig m\u00e1r azon, hogy a beruh\u00e1z\u00e1si r\u00e1t\u00e1t magas szinten tarts\u00e1k. Jelen pillanatban is a \"cs\u0151ben van\" t\u00f6bb mint 1700 milli\u00e1rd forintnyi ipari beruh\u00e1z\u00e1s, ennyit jelentettek be a Magyarorsz\u00e1gon m\u0171k\u00f6d\u0151 magyar tulajdon\u00fa \u00e9s k\u00fclf\u00f6ldi v\u00e1llalkoz\u00e1sok az elm\u00falt id\u0151szakban.\n\u00a0\u00a0\u00a0\u00a0Ez a z\u00e1loga annak, hogy versenyk\u00e9pes \u00e9s egyre magasabb b\u00e9rt fizetni k\u00e9pes munkahelyek j\u00f6jjenek l\u00e9tre Magyarorsz\u00e1gon. Ez a 10 \u00e9ve k\u00f6vetkezetes beruh\u00e1z\u00e1s\u00f6szt\u00f6nz\u0151 gazdas\u00e1gpolitika k\u00f6zponti szerepet j\u00e1tszott teh\u00e1t abban, hogy m\u00e1rciusban az eg\u00e9sz uni\u00f3ban Magyarorsz\u00e1gon n\u0151tt leggyorsabban az ipari termel\u00e9s - \u00f6sszegezte.\n\nMTI 2021. m\u00e1jus 13., cs\u00fct\u00f6rt\u00f6k 12:26\n\n"}]