[{"date": "2021-05-21 21:51", "url": "https://koronavirus.gov.hu/cikkek/varga-mihaly-magyarorszag-lepeselonyhoz-jutott-az-eu-n-belul", "h1": "Varga Mih\u00e1ly: Magyarorsz\u00e1g l\u00e9p\u00e9sel\u0151nyh\u00f6z jutott az EU-n bel\u00fcl", "body": "\nA sikeres olt\u00e1si program \u00e9s a korm\u00e1nyzati int\u00e9zked\u00e9sek l\u00e9p\u00e9sel\u0151nyh\u00f6z juttatt\u00e1k Magyarorsz\u00e1got, gazdas\u00e1ga ez\u00e9rt hamarabb indulhat \u00fajra, mint m\u00e1s EU-tag\u00e1llamok\u00e9 - nyilatkozta az MTI-nek Varga Mih\u00e1ly telefonon p\u00e9nteken, az uni\u00f3s p\u00e9nz\u00fcgyminiszterek lisszaboni tan\u00e1cskoz\u00e1s\u00e1t k\u00f6vet\u0151en.\n\n\u00a0A t\u00e1rcavezet\u0151 k\u00f6z\u00f6lte, hogy a rendezv\u00e9nyen besz\u00e1molt a korm\u00e1ny gazdas\u00e1gv\u00e9delmi int\u00e9zked\u00e9seir\u0151l, t\u00f6bbek k\u00f6z\u00f6tt az ad\u00f3cs\u00f6kkent\u00e9sekr\u0151l, a beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokr\u00f3l, a hitelmorat\u00f3riumr\u00f3l, \u00e9s a munkahelyek megv\u00e9d\u00e9s\u00e9r\u0151l. Ezeknek a l\u00e9p\u00e9seknek k\u00f6sz\u00f6nhet\u0151, hogy belf\u00f6ld\u00f6n a munkan\u00e9lk\u00fclis\u00e9gi r\u00e1ta 4 sz\u00e1zal\u00e9k k\u00f6zel\u00e9ben maradt, m\u00edg az uni\u00f3s \u00e1tlag 7,5 sz\u00e1zal\u00e9k - tette hozz\u00e1.\n\u00a0\u00a0\u00a0\u00a0A p\u00e9nz\u00fcgyminiszter szavai szerint a tan\u00e1cskoz\u00e1s igazolta a korm\u00e1ny gazdas\u00e1gpolitik\u00e1j\u00e1t. Mint mondta, a r\u00e9sztvev\u0151k egyet\u00e9rtettek abban, hogy a fellend\u00fcl\u00e9st Magyarorsz\u00e1ghoz hasonl\u00f3an akt\u00edv, t\u00e1mogat\u00f3 k\u00f6lts\u00e9gvet\u00e9si politik\u00e1val kell \u00f6szt\u00f6n\u00f6zni. Az ad\u00f3ss\u00e1g- \u00e9s hi\u00e1nycs\u00f6kkent\u00e9sre ezt k\u00f6vet\u0151en ker\u00fclhet sor, de az eur\u00f3pai d\u00f6nt\u00e9shoz\u00f3k m\u00e9g vitatkoznak arr\u00f3l, hogy mikor kell visszat\u00e9rni a szigor\u00fabb felt\u00e9telekhez - tette hozz\u00e1.\n\u00a0\u00a0\u00a0\u00a0Varga Mih\u00e1ly meger\u0151s\u00edtette, hogy Magyarorsz\u00e1g c\u00e9lnak tekinti az uni\u00f3s gazdas\u00e1g miel\u0151bbi \u00fajraindul\u00e1s\u00e1t, \u00e9s \u00fagy v\u00e9lte, Magyarorsz\u00e1gnak minden es\u00e9lye megvan arra, hogy a visegr\u00e1di \u00e1llamokkal egy\u00fctt ism\u00e9t az EU gazdas\u00e1gi motorja legyen.\n\nMTI 2021. m\u00e1jus 21.\n\n"}]