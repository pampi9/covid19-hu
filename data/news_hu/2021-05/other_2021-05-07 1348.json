[{"date": "2021-05-07 13:48", "url": "https://koronavirus.gov.hu/cikkek/orszagos-tisztifoorvos-ujabb-lepeseket-tehetunk-regi-eletunk-fele", "h1": "Orsz\u00e1gos tisztif\u0151orvos: \u00fajabb l\u00e9p\u00e9seket tehet\u00fcnk a r\u00e9gi \u00e9let\u00fcnk fel\u00e9", "body": "\nA kedvez\u0151 j\u00e1rv\u00e1ny\u00fcgyi adatoknak \u00e9s a k\u00f3rh\u00e1zban \u00e1poltak cs\u00f6kken\u0151 sz\u00e1m\u00e1nak k\u00f6sz\u00f6nhet\u0151en \u00fajabb int\u00e9zked\u00e9sek k\u00f6vetkezhetnek, amelyekkel vissza lehet t\u00e9rni a r\u00e9gi \u00e9let\u00fcnkh\u00f6z - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nM\u00fcller Cec\u00edlia kifejtette, m\u00e1jus 10-t\u0151l az iskolai \u00e9s \u00f3vodai csoportok - fel\u00fcgyel\u0151 pedag\u00f3gus jelenl\u00e9te \u00e9s a higi\u00e9n\u00e9s, j\u00e1rv\u00e1ny\u00fcgyi szab\u00e1lyok fokozott betart\u00e1sa mellett - ism\u00e9t ig\u00e9nybe vehetik a k\u00f6z\u00f6s haszn\u00e1lat\u00fa sportl\u00e9tes\u00edtm\u00e9nyeket, \u00edgy p\u00e9ld\u00e1ul az edz\u0151termeket, uszod\u00e1kat, j\u00e9gp\u00e1ly\u00e1kat.\n\u00a0\u00a0\u00a0\u00a0M\u00e1jus 13-t\u00f3l pedig a k\u00f3rh\u00e1zakban \u00fajra lehet\u0151s\u00e9g lesz a tervezett beavatkoz\u00e1sok, m\u0171t\u00e9tek, valamint a rehabilit\u00e1ci\u00f3s ell\u00e1t\u00e1sok ig\u00e9nybev\u00e9tel\u00e9re. Ezeket csak el\u0151re egyeztetett id\u0151pontban, a szab\u00e1lyok maxim\u00e1lis betart\u00e1sa mellett lehet ig\u00e9nybe venni.\n\u00a0\u00a0\u00a0\u00a0Ehhez vagy v\u00e9detts\u00e9gi igazolv\u00e1nyra, vagy a beavatkoz\u00e1s el\u0151tt k\u00e9t nappal v\u00e9gzett, negat\u00edv PCR-tesztre \u00e9s a beavatkoz\u00e1s napj\u00e1n elv\u00e9gzett, negat\u00edv eredm\u00e9ny\u0171 antig\u00e9ngyorstesztre van sz\u00fcks\u00e9g - mondta. Megjegyezte: a k\u00f3rh\u00e1zaknak ezeket az ell\u00e1t\u00e1sokat \u00e9s kezel\u00e9seket mind t\u00e9rben, mind az ell\u00e1t\u00f3 szem\u00e9lyzetet illet\u0151en a koronav\u00edrusos betegekt\u0151l elk\u00fcl\u00f6n\u00edtve kell biztos\u00edtaniuk.\nM\u00fcller Cec\u00edlia felh\u00edvta a 16-18 \u00e9vesek figyelm\u00e9t arra, hogy regisztr\u00e1ci\u00f3 n\u00e9lk\u00fcl nem fognak tudni id\u0151pontot foglalni az olt\u00e1sra. Ez\u00e9rt tov\u00e1bbra is arra biztatta \u0151ket, hogy p\u00e9ntek \u00e9jf\u00e9lig regisztr\u00e1ljanak.\n\u00a0\u00a0\u00a0\u00a0A szakember szerint biztat\u00f3ak a k\u00f6rnyezet-eg\u00e9szs\u00e9g\u00fcgyi adatok is, mint mondta: orsz\u00e1gos \u00e1tlagban \"enyhe cs\u00f6kken\u00e9st\" mutat a koronav\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzben az elm\u00falt heti stagn\u00e1l\u00e1shoz k\u00e9pest. A f\u0151v\u00e1rosi agglomer\u00e1ci\u00f3 t\u00f6bb telep\u00fcl\u00e9s\u00e9r\u0151l sz\u00e1rmaz\u00f3 mint\u00e1kban ugyan m\u00e9g \"l\u00e1tnak mozg\u00e1st\" - kicsi emelked\u00e9st, cs\u00f6kken\u00e9st -, de Debrecenben, Sz\u00e9kesfeh\u00e9rv\u00e1ron, Szolnokon \u00e9s Tatab\u00e1ny\u00e1n egy\u00e9rtelm\u0171 a cs\u00f6kken\u00e9s.\nAz orsz\u00e1gos tisztif\u0151orvos megism\u00e9telte, hogy jelenleg a Sinopharm-, az AstraZeneca- \u00e9s a Szputnyik V vakcin\u00e1ra foglalhatnak olt\u00e1si id\u0151pontot foglalni azok, akik m\u00e1r regisztr\u00e1ltak.\n\u00a0\u00a0\u00a0\u00a0Olt\u00e1sra 4,813 milli\u00f3an regisztr\u00e1ltak, az olt\u00e1sra jelentkez\u00e9s nem egyenletes, de folyamatos - tette hozz\u00e1.\n\u00a0\u00a0\u00a0\u00a0K\u00f6z\u00f6lte, a k\u00f3rh\u00e1zi olt\u00f3pontokon p\u00e9nteken \u00e9s szombaton az \u00e1prilis elej\u00e9n oltott pedag\u00f3gusok kapj\u00e1k az ism\u00e9tl\u0151 olt\u00e1st Pfizer-vakcin\u00e1val.\nNapr\u00f3l napra cs\u00f6kken az akt\u00edv fert\u0151z\u00f6ttek sz\u00e1ma, az elm\u00falt napon 1541 \u00faj fert\u0151z\u00f6ttet regisztr\u00e1ltak, \u00e9s folyamatosan cs\u00f6kken a k\u00f3rh\u00e1zban \u00e1poltak sz\u00e1ma is: 3855-en vannak, k\u00f6z\u00fcl\u00fck 445-en szorulnak l\u00e9legeztet\u0151g\u00e9pre - mondta.\n\u00a0\u00a0\u00a0\u00a0Olt\u00e1st eddig 4 203 872-en kaptak, \u00e9s 2 406 684 ember m\u00e1r a m\u00e1sodik d\u00f3zist is megkapta valamelyik olt\u00e1sb\u00f3l.\nM\u00fcller Cec\u00edlia kit\u00e9rt arra, hogy fontos a m\u00e1sodik olt\u00e1s is, mivel csak ez ut\u00e1n alakul ki a szervezet teljes v\u00e9detts\u00e9ge.\n\n\n"}]