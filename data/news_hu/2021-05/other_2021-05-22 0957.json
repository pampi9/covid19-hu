[{"date": "2021-05-22 09:57", "url": "https://koronavirus.gov.hu/cikkek/varga-mihaly-tovabb-erosodik-magyarorszag-onellatasa-az-egeszsegiparban", "h1": "Varga Mih\u00e1ly: tov\u00e1bb er\u0151s\u00f6dik Magyarorsz\u00e1g \u00f6nell\u00e1t\u00e1sa az eg\u00e9szs\u00e9giparban", "body": "\nV\u00edrustesztekhez is haszn\u00e1lt fiol\u00e1k gy\u00e1rt\u00e1s\u00e1ban er\u0151s\u00f6dik Magyarorsz\u00e1g \u00f6nell\u00e1t\u00e1sa - jelentette be a p\u00e9nz\u00fcgyminiszter szombaton a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3j\u00e1ban.\n\n\nVarga Mih\u00e1ly k\u00f6z\u00f6lte: a szeksz\u00e1rdi Jako-Meditec 1,7 milli\u00e1rd forintos beruh\u00e1z\u00e1s\u00e1t 1,6 milli\u00e1rd forint k\u00f6lts\u00e9gvet\u00e9si t\u00e1mogat\u00e1ssal seg\u00edtette a korm\u00e1ny. A miniszter \u00f6r\u00f6mtelinek nevezte, hogy a kapacit\u00e1sb\u0151v\u00edt\u00e9ssel a t\u00e1rsas\u00e1gn\u00e1l a kor\u00e1bbinak a dupl\u00e1j\u00e1ra, 70-re n\u0151tt a munkahelyek sz\u00e1ma.\nHangs\u00falyozta: az elk\u00e9sz\u00fclt fejleszt\u00e9s egyike az Eg\u00e9szs\u00e9gipari T\u00e1mogat\u00e1si Program k\u00e9zzelfoghat\u00f3 eredm\u00e9nyeinek. A programban eddig 58 beruh\u00e1z\u00e1sban \u00e1llapodtak meg, ebb\u0151l 10 m\u00e1r el is k\u00e9sz\u00fclt. Ezek \u00f6sszesen 1500 munkahely megv\u00e9d\u00e9s\u00e9hez j\u00e1rultak hozz\u00e1 - tette hozz\u00e1.\nFelid\u00e9zte: az elm\u00falt id\u0151szakban a Vajda-Pap\u00edr m\u00e1r t\u00f6bb mint 50 milli\u00f3 v\u00e9d\u0151maszkot gy\u00e1rtott le, melynek jelent\u0151s r\u00e9sz\u00e9t \u00e9rt\u00e9kes\u00edtette is. Emellett t\u00edzmilli\u00f3 darab favipiravir tabletta k\u00e9sz\u00fclt a Meditop pilisborosjen\u0151i \u00fczem\u00e9ben. Az \u00e9vi 140 ezer fert\u0151tlen\u00edt\u0151-adagol\u00f3t gy\u00e1rt\u00f3 F-Team Kft. pedig megkezdi a sz\u00e1ll\u00edt\u00e1sokat a k\u00f3rh\u00e1zaknak - t\u00e1j\u00e9koztatott.\nVarga Mih\u00e1ly kiemelte: a fejleszt\u00e9sek folytat\u00f3dnak, tov\u00e1bbi, az eg\u00e9szs\u00e9gipart er\u0151s\u00edt\u0151 d\u00f6nt\u00e9seket hoz a korm\u00e1ny.\nA bejegyz\u00e9sben k\u00f6zz\u00e9tett vide\u00f3ban elhangzott: a koronav\u00edrus-j\u00e1rv\u00e1ny miatt er\u0151s ig\u00e9ny mutatkozott a Jako-Meditec term\u00e9kei ir\u00e1nt, mivel az \u00e1ltaluk is gy\u00e1rtott fiol\u00e1k sz\u00fcks\u00e9gesek a koronav\u00edrus tesztel\u00e9s\u00e9hez \u00e9s kivizsg\u00e1l\u00e1s\u00e1hoz.\nIsmertett\u00e9k: 2019-ben 15 milli\u00f3 fiol\u00e1t gy\u00e1rtottak, tavaly az elnyert t\u00e1mogat\u00e1snak k\u00f6sz\u00f6nhet\u0151en ezt 30 milli\u00f3ra n\u00f6velt\u00e9k, amelyb\u0151l t\u00f6bb mint k\u00e9tmilli\u00f3t tudtak biztos\u00edtani Magyarorsz\u00e1gnak. Id\u00e9n v\u00e1rhat\u00f3an meghaladj\u00e1k a 70 milli\u00f3s gy\u00e1rt\u00e1si t\u00e9telt, jelenleg fiol\u00e1ik 67 sz\u00e1zal\u00e9ka a koronav\u00edrus miatt k\u00e9sz\u00fcl.\nA vide\u00f3ban bemutattak egy, a korm\u00e1nyzati t\u00e1mogat\u00e1s seg\u00edts\u00e9g\u00e9vel beszerzett g\u00e9pet is, amelyet egy magyar v\u00e1llalkoz\u00e1ssal k\u00f6z\u00f6sen fejlesztettek, tov\u00e1bb\u00e1 egy\u00fctt kialak\u00edtottak egy teljesen automatiz\u00e1lt folyamatot is.\n\nMTI\n\n"}]