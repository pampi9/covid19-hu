[{"date": "2021-05-17 12:02", "url": "https://koronavirus.gov.hu/cikkek/novak-iden-megtartjak-az-ottalvos-erzsebet-taborokat", "h1": "Nov\u00e1k: id\u00e9n megtartj\u00e1k az ottalv\u00f3s Erzs\u00e9bet-t\u00e1borokat is", "body": "\nId\u00e9n megtartj\u00e1k az ottalv\u00f3s Erzs\u00e9bet-t\u00e1borokat is, j\u00fanius 20-t\u00f3l augusztus v\u00e9g\u00e9ig Z\u00e1nk\u00e1n, augusztusban pedig Fony\u00f3dligeten is v\u00e1rj\u00e1k a gyerekeket - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter h\u00e9tf\u0151n Budapesten, sajt\u00f3t\u00e1j\u00e9koztat\u00f3n.\n\n\nNov\u00e1k\u00a0Katalin azt mondta: tavaly a koronav\u00edrus-j\u00e1rv\u00e1ny miatt csak a napk\u00f6zis t\u00e1borokban vehettek r\u00e9szt a gyerekek, id\u00e9n viszont az olt\u00e1s t\u00f6megess\u00e9 v\u00e1l\u00e1s\u00e1nak k\u00f6sz\u00f6nhet\u0151en az ottalv\u00f3s t\u00e1borok is biztons\u00e1gosan megszervezhet\u0151ek.\n\u00a0\u00a0\u00a0\u00a0A biztons\u00e1g garant\u00e1l\u00e1s\u00e1\u00e9rt a 18 \u00e9v feletti dolgoz\u00f3k \u00e9s l\u00e1togat\u00f3k csak v\u00e9detts\u00e9gi igazolv\u00e1nnyal vehetnek r\u00e9szt a t\u00e1borokban - emelte ki, hozz\u00e1t\u00e9ve: az esetleges megbeteged\u00e9sekre is megfelel\u0151en tudnak reag\u00e1lni.\n\u00a0\u00a0\u00a0\u00a0A miniszter eml\u00e9keztetett: Z\u00e1nk\u00e1n teljesen fel\u00faj\u00edtott\u00e1k a t\u00e1borhelyet, \u00edgy 21. sz\u00e1zadi k\u00f6r\u00fclm\u00e9nyekkel v\u00e1rj\u00e1k a di\u00e1kokat, Fony\u00f3dligeten pedig jelenleg is tart a fel\u00faj\u00edt\u00e1s, ott augusztus elsej\u00e9t\u0151l jurtat\u00e1borban vehetnek r\u00e9szt a gyerekek.\n\u00a0\u00a0\u00a0\u00a0Az ottalv\u00f3s t\u00e1borok vas\u00e1rnap est\u00e9t\u0151l p\u00e9ntekig tartanak, ez alatt az \u00e9tkez\u00e9st biztos\u00edtj\u00e1k a r\u00e9sztvev\u0151knek - ismertette. Hozz\u00e1f\u0171zte: a sz\u00fcl\u0151knek a t\u00e1bor\u00e9rt jelk\u00e9pes \u00f6sszeget kell fizetni\u00fck, amelyet a di\u00e1kok k\u00e9s\u0151bb elk\u00f6lthetnek a b\u00fcf\u00e9ben.\n\u00a0\u00a0\u00a0\u00a0Nov\u00e1k\u00a0Katalin a csilleb\u00e9rci t\u00e1borhelyr\u0151l sz\u00f3l\u00f3 k\u00e9rd\u00e9sre azt felelte: ha lesznek r\u00e1 forr\u00e1sok, a t\u00e1borhely a k\u00f6vetkez\u0151 id\u0151szakban meg\u00fajul. A miniszter rem\u00e9nyei szerint h\u00e1rom \u00e9ven bel\u00fcl m\u00e1r lehet majd gyermekt\u00e1borokat szervezni Csilleb\u00e9rcen is. \u00a0\u00a0\u00a0\u00a0Horny\u00e1k Tibor, az Erzs\u00e9bet Alap\u00edtv\u00e1ny eln\u00f6ke tudatta: a t\u00e1borokra a felh\u00edv\u00e1sok h\u00e9tf\u0151n jelennek meg, jelentkezni m\u00e1jus 28-ig lehet, a t\u00e1boroz\u00e1sra lehet\u0151s\u00e9get kap\u00f3kat j\u00fanius 11-ig \u00e9rtes\u00edtik.\n\u00a0\u00a0\u00a0\u00a0Id\u00e9n a t\u00edz h\u00e9t alatt 80 ezer gyerek vehet r\u00e9szt az Erzs\u00e9bet-t\u00e1borokban. Z\u00e1nk\u00e1n 3350-en, Fony\u00f3dligeten 800-an t\u00e1borozhatnak egyszerre, \u00f6sszess\u00e9g\u00e9ben k\u00e9tszer annyian, mint a kor\u00e1bbi \u00e9vekben - emelte ki az eln\u00f6k, aki szerint ez azt jelenti, hogy szinte mindenki r\u00e9szt vehet majd a t\u00e1borban, aki jelentkezik.\n\u00a0\u00a0\u00a0\u00a0Hozz\u00e1tette: a t\u00e1boroz\u00f3k naponta 60 program k\u00f6z\u00fcl v\u00e1laszthatnak.\n\u00a0\u00a0\u00a0\u00a0A j\u00e1rv\u00e1ny\u00fcgyi int\u00e9zked\u00e9sekkel kapcsolatban elmondta: a t\u00e1borokban a nap 24 \u00f3r\u00e1j\u00e1ban jelen lesznek az Orsz\u00e1gos Ment\u0151szolg\u00e1lat \u00e9s a Bethesda Gyermekk\u00f3rh\u00e1z dolgoz\u00f3i, kidolgozt\u00e1k a j\u00e1rv\u00e1ny\u00fcgyi protokollt \u00e9s tesztel\u00e9si lehet\u0151s\u00e9get is biztos\u00edtanak. (FOT\u00d3)\n\nMTI 2021. m\u00e1jus 17.\n\n"}]