[{"date": "2021-05-13 15:22", "url": "https://koronavirus.gov.hu/cikkek/szijjarto-kozep-europanak-elen-kell-jarnia-az-oltasi-igazolasok-elfogadasaban", "h1": "Szijj\u00e1rt\u00f3: K\u00f6z\u00e9p-Eur\u00f3p\u00e1nak \u00e9len kell j\u00e1rnia az olt\u00e1si igazol\u00e1sok elfogad\u00e1s\u00e1ban", "body": "\nK\u00f6z\u00e9p-Eur\u00f3p\u00e1nak \u00e9len kell j\u00e1rnia a koronav\u00edrus elleni olt\u00e1sokr\u00f3l kiadott igazol\u00e1sok elfogad\u00e1s\u00e1ban - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a k\u00f6z\u00e9p-eur\u00f3pai orsz\u00e1gok \u00fagynevezett C5 form\u00e1tum\u00e1nak (Magyarorsz\u00e1g, Szlov\u00e1kia, Csehorsz\u00e1g, Ausztria \u00e9s Szlov\u00e9nia) Pozsonyban tartott k\u00fcl\u00fcgyminiszteri szint\u0171 tal\u00e1lkoz\u00f3ja ut\u00e1n.\n\n\nA m\u00falt \u00e9vben - a koronav\u00edrus-j\u00e1rv\u00e1ny kit\u00f6r\u00e9se ut\u00e1n \u00e9s az arra adhat\u00f3 v\u00e1laszok k\u00f6z\u00f6s keres\u00e9s\u00e9nek c\u00e9lj\u00e1val - l\u00e9trej\u00f6tt C5-\u00f6s csoport pozsonyi tal\u00e1lkoz\u00f3j\u00e1nak k\u00f6zponti t\u00e9m\u00e1ja a koronav\u00edrus terjed\u00e9s\u00e9vel \u00f6sszef\u00fcgg\u00e9sben bevezetett korl\u00e1toz\u00e1sok enyh\u00edt\u00e9si folyamata, azon bel\u00fcl az utaz\u00e1si korl\u00e1toz\u00e1sok felold\u00e1sa volt.\n\u00a0\u00a0\u00a0\u00a0Szijj\u00e1rt\u00f3 P\u00e9ter a tal\u00e1lkoz\u00f3t k\u00f6vet\u0151 sajt\u00f3t\u00e1j\u00e9koztat\u00f3n azt mondta: a korm\u00e1nyok felel\u0151ss\u00e9ge \u00e9s feladata a jelenlegi helyzetben els\u0151dlegesen az, hogy megv\u00e9dj\u00e9k polg\u00e1raik \u00e9let\u00e9t \u00e9s eg\u00e9szs\u00e9g\u00e9t, \u00e9s mihamarabb hozz\u00e1seg\u00edts\u00e9k \u0151ket ahhoz, hogy visszakapj\u00e1k norm\u00e1lis \u00e9let\u00fcket.\n\u00a0\u00a0\u00a0\u00a0A k\u00fcl\u00fcgyminiszter r\u00e1mutatott: ennek a k\u00e9t c\u00e9lnak az egyidej\u0171 teljes\u00edt\u00e9s\u00e9hez csak az olt\u00e1sok seg\u00edthetnek hozz\u00e1.\n\u00a0\u00a0\u00a0\u00a0\"A sikerhez vezet\u0151 eszk\u00f6z az olt\u00e1s\" - sz\u00f6gezte le.\n\u00a0\u00a0\u00a0\u00a0A magyar diplom\u00e1cia vezet\u0151je kiemelte: Magyarorsz\u00e1g soha nem geopolitikai k\u00e9rd\u00e9sk\u00e9nt tekintett az olt\u00e1sokra, \u00e9s ennek k\u00f6sz\u00f6nhet\u0151, hogy az egyik legink\u00e1bb beoltott orsz\u00e1gnak sz\u00e1m\u00edt Eur\u00f3p\u00e1ban, hiszen feln\u0151tt lakoss\u00e1g\u00e1nak m\u00e1r t\u00f6bb mint fele megkapta a vakcin\u00e1t.\n\u00a0\u00a0\u00a0\u00a0Szijj\u00e1rt\u00f3 P\u00e9ter kijelentette: mivel a vonatkoz\u00f3 eur\u00f3pai szab\u00e1lyoz\u00e1s a norm\u00e1lis \u00e9lethez val\u00f3 visszat\u00e9r\u00e9shez v\u00e1rat mag\u00e1ra, a szabad utaz\u00e1s megval\u00f3s\u00edt\u00e1s\u00e1hoz vezet\u0151 \u00fat az egyes orsz\u00e1gok oltotts\u00e1gi bizonylatainak k\u00f6lcs\u00f6n\u00f6s elismer\u00e9se. Hozz\u00e1tette: ezzel \u00f6sszef\u00fcgg\u00e9sben arra k\u00e9rte k\u00f6z\u00e9p-eur\u00f3pai partnereit, hogy k\u00f6ssenek region\u00e1lis meg\u00e1llapod\u00e1st ezeknek a dokumentumoknak az elismer\u00e9s\u00e9r\u0151l.\n\u00a0\u00a0\u00a0\u00a0\"Nem l\u00e1tom ok\u00e1t annak, hogy mi\u00e9rt ne utazhatn\u00e1nak szabadon a m\u00e1r beoltottak\" - mondta Szijj\u00e1rt\u00f3 P\u00e9ter, r\u00e1mutatva: a beoltottak utaz\u00e1sa semmilyen m\u00f3don nem vesz\u00e9lyezteti az adott orsz\u00e1g j\u00e1rv\u00e1ny\u00fcgyi int\u00e9zked\u00e9seit. R\u00e1vil\u00e1g\u00edtott: Magyarorsz\u00e1g m\u00e1r h\u00e9t orsz\u00e1ggal k\u00f6t\u00f6tt ilyen meg\u00e1llapod\u00e1st, \u00e9s b\u00edzik benne, hogy nemsok\u00e1ra tov\u00e1bbiak bejelent\u00e9s\u00e9re ker\u00fcl sor.\n\u00a0\u00a0\u00a0\u00a0\"\u00dagy gondolom, hogy a k\u00e9toldal\u00fa \u00e9s a region\u00e1lis meg\u00e1llapod\u00e1sok id\u0151szaka j\u00f6n el\" - jelentette ki Szijj\u00e1rt\u00f3 P\u00e9ter. Kifejtette: ezek a meg\u00e1llapod\u00e1sok nincsenek konfliktusban a lehets\u00e9ges eur\u00f3pai szab\u00e1lyoz\u00e1ssal, mivel semmilyen eur\u00f3pai szab\u00e1lyoz\u00e1s nem szabhatja meg k\u00f6telez\u0151en, hogy egy orsz\u00e1g kiket enged be, vagy kiket nem enged be a ter\u00fclet\u00e9re.\n\u00a0\u00a0\u00a0\u00a0A magyar diplom\u00e1cia vezet\u0151je a magyar-szlov\u00e1k viszony alakul\u00e1s\u00e1t firtat\u00f3 \u00fajs\u00e1g\u00edr\u00f3i k\u00e9rd\u00e9sre azt mondta: a magyar-szlov\u00e1k kapcsolatok soha nem voltak m\u00e9g olyan j\u00f3k, mint most. Hozz\u00e1f\u0171zte: emellett persze vannak m\u00e9g megv\u00e1laszol\u00e1sra v\u00e1r\u00f3 k\u00e9rd\u00e9sek, de \"err\u0151l sz\u00f3l a politika\".\n\u00a0\u00a0\u00a0\u00a0Szijj\u00e1rt\u00f3 P\u00e9ter pozsonyi l\u00e1togat\u00e1s\u00e1nak h\u00e1tral\u00e9v\u0151 r\u00e9sz\u00e9ben a Magyar K\u00f6z\u00f6ss\u00e9g P\u00e1rtj\u00e1nak (MKP) vezet\u0151ivel is tal\u00e1lkozik.\n\nMTI 2021. m\u00e1jus 13.\n\n"}]