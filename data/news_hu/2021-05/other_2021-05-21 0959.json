[{"date": "2021-05-21 09:59", "url": "https://koronavirus.gov.hu/cikkek/itm-majus-vegeig-igenyelheto-kutatas-fejlesztesi-bertamogatas", "h1": "ITM: m\u00e1jus v\u00e9g\u00e9ig ig\u00e9nyelhet\u0151 a kutat\u00e1s-fejleszt\u00e9si b\u00e9rt\u00e1mogat\u00e1s is", "body": "\nNyolc nappal tov\u00e1bb, az \u00e1gazati b\u00e9rt\u00e1mogat\u00e1shoz hasonl\u00f3an m\u00e1jus 31-ig ny\u00fajthatj\u00e1k be b\u00e9rt\u00e1mogat\u00e1si k\u00e9relmeiket a kutat\u00e1s, fejleszt\u00e9s, innov\u00e1ci\u00f3 ter\u00fclet\u00e9n dolgoz\u00f3 munkav\u00e1llal\u00f3ik ut\u00e1n a munk\u00e1ltat\u00f3k - mondta Bod\u00f3 S\u00e1ndor. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a miniszt\u00e9rium p\u00e9nteki k\u00f6zlem\u00e9nye szerint hozz\u00e1tette, a Kutat\u00f3k \u00e9s fejleszt\u0151k innovat\u00edv b\u00e9rt\u00e1mogat\u00e1si programj\u00e1ban id\u00e9n t\u00f6bb mint 1300 c\u00e9g vagy int\u00e9zm\u00e9ny k\u00e9rt seg\u00edts\u00e9get t\u00f6bb mint 17 ezer munkahely meg\u0151rz\u00e9s\u00e9hez \u00f6sszesen 13 milli\u00e1rd forint \u00e9rt\u00e9kben.\n\n\nA gazdas\u00e1g sikeres \u00fajraind\u00edt\u00e1s\u00e1hoz elengedhetetlen a KFI szektor magasan k\u00e9pzett szakembereinek munk\u00e1ban tart\u00e1sa a j\u00e1rv\u00e1nyhelyzet alatt. A nemzetk\u00f6zi kitekint\u00e9sben is egyed\u00fcl\u00e1ll\u00f3 program keret\u00e9ben t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok ut\u00e1n kaphatnak t\u00e1mogat\u00e1st a v\u00e1llalkoz\u00e1sok. A lehet\u0151s\u00e9g az \u00f6sszes \u00e1gazatot lefedi, tavaly k\u00f6zel 23 ezer szakember munkahely\u00e9nek megtart\u00e1s\u00e1hoz j\u00e1rult hozz\u00e1.\n\u00a0\u00a0\u00a0\u00a0\u00a0Az ITM k\u00f6zlem\u00e9nye eml\u00e9keztet: a janu\u00e1rban \u00fajraindult programban h\u00e1rom h\u00f3napos id\u0151tartamra biztos\u00edtott t\u00e1mogat\u00e1s egy f\u0151re es\u0151 \u00f6sszege nem haladhatja meg a havi 318 920 forintot. A meg\u00edt\u00e9lt t\u00e1mogat\u00e1st a munk\u00e1ltat\u00f3 kapja, annak fej\u00e9ben, hogy az \u00e9rintett munkav\u00e1llal\u00f3it legal\u00e1bb h\u00e1rom h\u00f3napig k\u00f6teles tov\u00e1bbfoglalkoztatni, a munkab\u00e9r\u00fcket nem cs\u00f6kkentheti. Mostan\u00e1ig mintegy 1150 v\u00e1llalkoz\u00e1s t\u00f6bb mint 16 ezer munkav\u00e1llal\u00f3ja eset\u00e9ben sz\u00fcletett meg a t\u00e1mogat\u00e1si d\u00f6nt\u00e9s \u00f6sszesen t\u00f6bb mint 12 milli\u00e1rd forint \u00e9rt\u00e9kben.\n\u00a0\u00a0\u00a0\u00a0\u00a0Bod\u00f3 S\u00e1ndor kiemelte: \"Magyarorsz\u00e1gon ism\u00e9t k\u00f6zel 4,7 milli\u00f3an dolgoznak, t\u00f6bben mint 2019 v\u00e9g\u00e9n. R\u00e9szben a b\u00e9rt\u00e1mogat\u00e1snak k\u00f6sz\u00f6nhet\u0151en a foglalkoztat\u00e1s kiemelked\u0151 m\u00e9rt\u00e9kben b\u0151v\u00fclt az IT \u00e1gazatban \u00e9s a szakmai, tudom\u00e1nyos, m\u0171szaki tev\u00e9kenys\u00e9gben.\"\n\u00a0\u00a0\u00a0\u00a0\u00a0A KFI b\u00e9rt\u00e1mogat\u00e1si program r\u00e9szletes dokument\u00e1ci\u00f3ja a munka.hu oldalon \u00e9rhet\u0151 el. A k\u00e9relmeket a munk\u00e1ltat\u00f3 sz\u00e9khelye vagy telephelye szerint illet\u00e9kes megyei vagy f\u0151v\u00e1rosi korm\u00e1nyhivatal foglalkoztat\u00e1si f\u0151oszt\u00e1ly\u00e1hoz lehet beny\u00fajtani 2021. m\u00e1jus 31-ig - olvashat\u00f3 az ITM k\u00f6zlem\u00e9ny\u00e9ben.\n\nMTI 2021. m\u00e1jus 21.\n\n"}]