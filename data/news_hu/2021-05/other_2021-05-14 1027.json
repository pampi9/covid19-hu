[{"date": "2021-05-14 10:27", "url": "https://koronavirus.gov.hu/cikkek/szijjarto-csehorszagba-szabadon-utazhatnak-beoltott-magyarok", "h1": "Szijj\u00e1rt\u00f3: Csehorsz\u00e1gba is szabadon utazhatnak a beoltott magyarok", "body": "\nCsehorsz\u00e1ggal is l\u00e9trej\u00f6tt a meg\u00e1llapod\u00e1s, \u00edgy holnapt\u00f3l imm\u00e1r mindenfajta karant\u00e9n-, vagy tesztel\u00e9si k\u00f6telezetts\u00e9g n\u00e9lk\u00fcl utazhatnak a beoltott magyarok \u00e9s csehek a k\u00e9t orsz\u00e1g k\u00f6z\u00f6tt - jelentette be a k\u00fclgazdas\u00e1gi \u00e9s k\u00fcl\u00fcgyminiszter a k\u00f6z\u00f6ss\u00e9gi oldal\u00e1n p\u00e9nteken hajnalban.\n\n\nSzijj\u00e1rt\u00f3 P\u00e9ter kiemelte: az olt\u00e1si igazolv\u00e1nyokat a k\u00e9t orsz\u00e1g k\u00f6lcs\u00f6n\u00f6sen elismeri, \u00edgy a meg\u00e1llapod\u00e1s mindenkire n\u00e9zve \u00e9rv\u00e9nyes, f\u00fcggetlen\u00fcl a beadott olt\u00f3anyag fajt\u00e1j\u00e1t\u00f3l.\n\u00a0\u00a0\u00a0\u00a0\"Sokat t\u00e1rgyaltunk az elm\u00falt p\u00e1r napban cseh bar\u00e1tainkkal, hogy lehet\u0151v\u00e9 tegy\u00fck a m\u00e1r beoltott polg\u00e1raink sz\u00e1m\u00e1ra a szabad utaz\u00e1st az orsz\u00e1gaink k\u00f6z\u00f6tt\" - \u00edrta a miniszter.\n\u00a0\u00a0\u00a0\u00a0Hozz\u00e1tette, hogy\u00a0Csehorsz\u00e1g\u00a0\u00e9s Magyarorsz\u00e1g k\u00f6z\u00f6tt \u00e9vente t\u00f6bb sz\u00e1zezer turista fordul meg, mostant\u00f3l pedig \u00fajra megny\u00edlik a lehet\u0151s\u00e9g a k\u00f6lcs\u00f6n\u00f6s pr\u00e1gai, budapesti, br\u00fcnni v\u00e1rosn\u00e9z\u00e9sekre, a f\u00fcrd\u0151v\u00e1rosok megl\u00e1togat\u00e1s\u00e1ra, a balatoni, h\u00e9v\u00edzi pihen\u00e9sekre.\nSzijj\u00e1rt\u00f3 P\u00e9ter k\u00f6z\u00f6lte azt is, hogy tov\u00e1bbi orsz\u00e1gokkal is t\u00e1rgyalnak - \"ma Lengyelorsz\u00e1gban, L\u00f3dzban\" -, \u00e9s amint l\u00e9trej\u00f6n a k\u00f6vetkez\u0151 meg\u00e1llapod\u00e1s, azonnal t\u00e1j\u00e9koztat\u00e1st adnak r\u00f3la.\n\nMTI 2021. m\u00e1jus 14.\n\n"}]