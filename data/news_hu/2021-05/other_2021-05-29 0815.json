[{"date": "2021-05-29 08:15", "url": "https://koronavirus.gov.hu/cikkek/rekordot-dontott-az-online-kiskereskedelem", "h1": "Rekordot d\u00f6nt\u00f6tt az online kiskereskedelem", "body": "\nEgy \u00e9v alatt harmadszor m\u00falta fel\u00fcl minden kor\u00e1bbi teljes\u00edtm\u00e9ny\u00e9t az internetes \u00e9s csomagk\u00fcld\u0151 \u00e9rt\u00e9kes\u00edt\u00e9s Magyarorsz\u00e1gon, 2020-ban el\u0151sz\u00f6r \u00e9rtek el ezermilli\u00e1rd forint feletti \u00f6sszes\u00edtett forgalmat a webshopok. A koronav\u00edrus j\u00f3l l\u00e1that\u00f3an felgyors\u00edtotta az elektronikus kereskedelem t\u00e9rnyer\u00e9s\u00e9t - nyilatkozta a Magyar H\u00edrlapnak Cseresny\u00e9s P\u00e9ter, aki besz\u00e9lt arr\u00f3l is, hogy megsz\u00fcletett az els\u0151 b\u00edrs\u00e1ghat\u00e1rozat az \u00fczletekre vonatkoz\u00f3 j\u00e1rv\u00e1ny\u00fcgyi el\u0151\u00edr\u00e1sok be nem tart\u00e1sa miatt.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra a lap szombati sz\u00e1m\u00e1ban olvashat\u00f3 interj\u00faban elmondta, hogy Heti Monitoruk a nyit\u00e1st k\u00f6vet\u0151 n\u00e9gy h\u00e9tben \u00f6sszess\u00e9g\u00e9ben nyolcsz\u00e1zal\u00e9kos forgalomn\u00f6veked\u00e9st jelzett 2019 azonos id\u0151szak\u00e1hoz k\u00e9pest. A legfrissebb kimutat\u00e1s szerint \u00e9lelmiszerekb\u0151l \u00e9s gy\u00f3gyszerekb\u0151l 16-17 sz\u00e1zal\u00e9kkal fogyott t\u00f6bb, mint tavalyel\u0151tt ugyanekkor.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy a korm\u00e1ny a m\u00e1rciusi z\u00e1r\u00e1s idej\u00e9re sem engedte el a kiskeresked\u0151k kez\u00e9t. A szektorra \u00e1tmenetileg kiterjesztett \u00e1gazati b\u00e9rt\u00e1mogat\u00e1ssal k\u00f6zel harmincezer munkahely megtart\u00e1s\u00e1hoz j\u00e1rultak hozz\u00e1 t\u00f6bb mint hatmilli\u00e1rd forinttal.\n\u00a0\u00a0\u00a0\u00a0A fogyaszt\u00f3v\u00e9delem \u00e1prilis eleje \u00f3ta ellen\u0151rzi, hogy a boltok betartj\u00e1k \u00e9s betartatj\u00e1k-e a vesz\u00e9lyhelyzeti int\u00e9zked\u00e9seket. A koll\u00e9g\u00e1k mintegy 3200 kereskedelmi egys\u00e9gben j\u00e1rtak m\u00e1r, t\u00f6bb mint n\u00e9gysz\u00e1z helysz\u00ednen tal\u00e1ltak jogs\u00e9rt\u00e9st, minden m\u00e1sodik esetben a k\u00e9zfert\u0151tlen\u00edt\u0151 kihelyez\u00e9se maradt el. B\u00edrs\u00e1gol\u00e1sra el\u0151sz\u00f6r m\u00e1jus v\u00e9g\u00e9n tal\u00e1ltak okot a korm\u00e1nyhivatali koll\u00e9g\u00e1k. H\u00e1rom Csongr\u00e1d-Csan\u00e1d megyei p\u00e9ks\u00e9gnek az ut\u00f3ellen\u0151rz\u00e9sig sem siker\u00fclt p\u00f3tolnia a szakemberek els\u0151 l\u00e1togat\u00e1s\u00e1n sz\u00f3v\u00e1 tett hi\u00e1nyoss\u00e1got, ez az \u00fczemeltet\u0151 c\u00e9gnek \u00f6sszesen 200 ezer forintj\u00e1ba ker\u00fclt.\n\u00a0\u00a0\u00a0\u00a0A v\u00e1s\u00e1rl\u00e1sok legbiztons\u00e1gosabb terepe term\u00e9szetesen a j\u00e1rv\u00e1nyhelyzetben az internetes \u00e9s csomagk\u00fcld\u0151 \u00e9rt\u00e9kes\u00edt\u00e9s - mutatott r\u00e1 az \u00e1llamtitk\u00e1r, hozz\u00e1t\u00e9ve, hogy\u00a0\u00a0tavaly \u00e1prilis \u00f3ta h\u00e1romszor m\u00falta fel\u00fcl minden kor\u00e1bbi teljes\u00edtm\u00e9ny\u00e9t az online kereskedelem, az id\u00e9n m\u00e1rciusi havi 140 milli\u00e1rd forintos \u00f6r\u00f6krekord mintegy k\u00e9tharmad\u00e1val haladta meg az egy \u00e9vvel azel\u0151tti \u00f6sszeget. Tavaly el\u0151sz\u00f6r \u00e9rtek el ezermilli\u00e1rd forint feletti \u00f6sszes\u00edtett forgalmat a webshopok. A koronav\u00edrus j\u00f3l l\u00e1that\u00f3an felgyors\u00edtotta az elektronikus kereskedelem t\u00e9rnyer\u00e9s\u00e9t. N\u00e9mi visszarendez\u0151d\u00e9s ugyan nem kiz\u00e1rt, de sokan tart\u00f3san elk\u00f6telez\u0151dhetnek a k\u00e9nyelmes \u00e9s gyors h\u00e1zhoz sz\u00e1ll\u00edt\u00e1s mellett.\n\n\nMTI 2021. m\u00e1jus 29.\n\n"}]