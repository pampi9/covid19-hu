[{"date": "2021-05-27 16:13", "url": "https://koronavirus.gov.hu/cikkek/varga-mihaly-masodik-negyedevben-12-14-szazalekkal-nohet-gazdasag", "h1": "Varga Mih\u00e1ly: a m\u00e1sodik negyed\u00e9vben 12-14 sz\u00e1zal\u00e9kkal n\u0151het a gazdas\u00e1g", "body": "\nMegalapozottnak t\u0171nik a m\u00e1sodik negyed\u00e9vre el\u0151rejelzett k\u00e9tsz\u00e1mjegy\u0171, 12-14 sz\u00e1zal\u00e9k k\u00f6r\u00fclire tehet\u0151 gazdas\u00e1gi n\u00f6veked\u00e9s a miniszt\u00e9rium \u00e1ltal heti rendszeress\u00e9ggel k\u00f6vetett adatok szerint - mondta Varga Mih\u00e1ly p\u00e9nz\u00fcgyminiszter a Joint Venture Sz\u00f6vets\u00e9g \u00e9ves tiszt\u00faj\u00edt\u00f3 k\u00f6zgy\u0171l\u00e9s\u00e9n cs\u00fct\u00f6rt\u00f6k\u00f6n Budapesten.\n\n\nKiemelte: a magyar v\u00e1ls\u00e1gkezel\u00e9s eur\u00f3pai uni\u00f3s \u00f6sszevet\u00e9sben biztat\u00f3 eredm\u00e9nyeket hozott. Mik\u00f6zben az els\u0151 negyed\u00e9vben a gazdas\u00e1g Magyarorsz\u00e1gon 1,9 sz\u00e1zal\u00e9kkal n\u00f6vekedett, az uni\u00f3s \u00e1tlag 0,4 sz\u00e1zal\u00e9kos visszaes\u00e9st mutat, az eur\u00f3z\u00f3na orsz\u00e1gai pedig 0,6 sz\u00e1zal\u00e9kkal zsugorodtak - jegyezte meg.\n\u00a0\u00a0\u00a0\u00a0Varga Mih\u00e1ly szerint a k\u00f6vetkez\u0151 h\u00f3napokban a gazdas\u00e1gok teljes\u00edtm\u00e9ny\u00e9t nagym\u00e9rt\u00e9kben befoly\u00e1solni fogja az \u00e1toltotts\u00e1g szintje. \"Ebben uni\u00f3s mez\u0151nyben Magyarorsz\u00e1g szint\u00e9n nem \u00e1ll rosszul, helyes volt a korm\u00e1ny azon d\u00f6nt\u00e9se, hogy nem csak az uni\u00f3s vakcinabeszerz\u00e9sre t\u00e1maszkodott\" - jegyezte meg.\n\u00a0\u00a0\u00a0\u00a0A p\u00e9nz\u00fcgyminiszter a 2020-as int\u00e9zked\u00e9sekr\u0151l besz\u00e9lve megjegyezte: helyesnek bizonyult az a strat\u00e9gia, hogy a versenyk\u00e9pess\u00e9g jav\u00edt\u00e1s\u00e1ra helyezt\u00e9k a hangs\u00falyt. Magyarorsz\u00e1g 27 sz\u00e1zal\u00e9kos beruh\u00e1z\u00e1si r\u00e1t\u00e1ja uni\u00f3s szinten dobog\u00f3snak sz\u00e1m\u00edt - h\u00fazta al\u00e1.\n\u00a0\u00a0\u00a0\u00a0A t\u00e1rcavezet\u0151 el\u0151ad\u00e1s\u00e1ban t\u00f6bbsz\u00f6r utalt arra, hogy a kor\u00e1bbi innovat\u00edv fejleszt\u00e9seknek - gazdas\u00e1gfeh\u00e9r\u00edt\u0151 int\u00e9zked\u00e9sek, p\u00e9ld\u00e1ul online kassz\u00e1k - k\u00f6sz\u00f6nhet\u0151en a miniszt\u00e9rium napi szinten r\u00e1l\u00e1t a gazdas\u00e1gra, egy indexen kereszt\u00fcl hetente elemzik a folyamatokat. Ebb\u0151l az l\u00e1tszik, hogy a kiskereskedelem forgalma \u00e1prilis-m\u00e1jusban \"er\u0151s lend\u00fcletet produk\u00e1lt\", tov\u00e1bb\u00e1 a vend\u00e9gl\u00e1t\u00e1s forgalma is kezd a 2019-es \u00e1llapothoz visszaz\u00e1rk\u00f3zni - emelte ki.\n\u00a0\u00a0\u00a0\u00a0Varga Mih\u00e1ly felh\u00edvta a figyelmet arra, hogy a j\u00f6v\u0151 \u00e9vi k\u00f6lts\u00e9gvet\u00e9s-tervezetben 7300 milli\u00e1rd forintot, a GDP 13 sz\u00e1zal\u00e9k\u00e1t kitev\u0151 \u00f6sszeget csoportos\u00edt a korm\u00e1ny a gazdas\u00e1g \u00fajraind\u00edt\u00e1s\u00e1ra. Tov\u00e1bb\u00e1 r\u00e1mutatott arra: a gazdas\u00e1gi t\u00e1mogat\u00e1sok ter\u00e9n el kell mozdulni a c\u00e9lzott seg\u00edts\u00e9g ir\u00e1ny\u00e1ba, f\u0151leg azon \u00e1gazatok t\u00e1mogat\u00e1s\u00e1ra van sz\u00fcks\u00e9g, amelyek lassabban tudnak visszat\u00e9rni a n\u00f6veked\u00e9shez.\n\u00a0\u00a0\u00a0\u00a0A p\u00e9nz\u00fcgyi t\u00e1rca vezet\u0151je felh\u00edvta a figyelmet arra, hogy a magyar hi\u00e1ny- \u00e9s ad\u00f3ss\u00e1gmutat\u00f3 eur\u00f3pai viszonylatban nem l\u00f3g ki a sorb\u00f3l. Al\u00e1h\u00fazta: a 2008-as v\u00e1ls\u00e1g tanuls\u00e1ga az volt, hogy t\u00fal gyorsan nem c\u00e9lszer\u0171 visszaz\u00e1rni a k\u00f6lts\u00e9gvet\u00e9si \u00f6szt\u00f6nz\u0151ket, ez ugyanis a n\u00f6veked\u00e9st visszafogja \u00e9s munkahelyek megsz\u0171n\u00e9s\u00e9t eredm\u00e9nyezi.\n\nMTI 2021. m\u00e1jus 27.\n\n"}]