[{"date": "2021-05-07 17:37", "url": "https://koronavirus.gov.hu/cikkek/az-ema-lezarta-johnson-vakcina-vizsgalatat-es-ismetelten-az-oltoanyag-hatekonysagat", "h1": "Az EMA lez\u00e1rta a Johnson-vakcina vizsg\u00e1lat\u00e1t \u00e9s ism\u00e9telten az olt\u00f3anyag hat\u00e9konys\u00e1g\u00e1t hangs\u00falyozta", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) illet\u00e9kes szakbizotts\u00e1gda lez\u00e1rta a Johnson & Johnson csoportba tartoz\u00f3 Janssen Pharmaceutica-Cilag NV gy\u00f3gyszeripari v\u00e1llalat koronav\u00edrus elleni vakcin\u00e1ja \u00e9s a nagyon ritka v\u00e9rr\u00f6gk\u00e9pz\u0151d\u00e9ses esetek \u00f6sszef\u00fcgg\u00e9s\u00e9ben ind\u00edtott vizsg\u00e1lat\u00e1t, \u00e9s kiemelte: az olt\u00f3anyag el\u0151nyei fel\u00fclm\u00falj\u00e1k az esetleges mell\u00e9khat\u00e1sok kock\u00e1zatait - k\u00f6z\u00f6lte az uni\u00f3s gy\u00f3gyszer\u00fcgyn\u00f6ks\u00e9g.\n\n\nAz Eur\u00f3pai Uni\u00f3 gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 amszterdami \u00fcgyn\u00f6ks\u00e9g \u00e1prilis els\u0151 fel\u00e9ben kezdte meg a Janssen \u00e1ltal az \u00faj t\u00edpus\u00fa koronav\u00edrus ellen kifejlesztett olt\u00f3anyaggal v\u00e9gzett beolt\u00e1st k\u00f6vet\u0151en jelentett nagyon ritka v\u00e9rr\u00f6gk\u00e9pz\u0151d\u00e9ses esetek kivizsg\u00e1l\u00e1s\u00e1t, miut\u00e1n az Egyes\u00fclt \u00c1llamokban addig n\u00e9gy, k\u00e9s\u0151bb tov\u00e1bbi k\u00e9t erre utal\u00f3 esetet jelentettek.\nAz uni\u00f3s \u00fcgyn\u00f6ks\u00e9g illet\u00e9kes kock\u00e1zat\u00e9rt\u00e9kel\u0151 bizotts\u00e1ga (PRAC) \u00f6sszegz\u00e9s\u00e9ben a vakcina term\u00e9kinform\u00e1ci\u00f3j\u00e1nak friss\u00edt\u00e9s\u00e9t javasolta: az olt\u00f3anyag eset\u00e9ben a v\u00e9rr\u00f6gk\u00e9pz\u0151d\u00e9s esetleges vesz\u00e9ly\u00e9t fel kell t\u00fcntetni a vakcina \"nagyon ritka mell\u00e9khat\u00e1sak\u00e9nt\". A term\u00e9kismertet\u0151 mostant\u00f3l tartalmazza azt is, hogy az eg\u00e9szs\u00e9g\u00fcgyi szakembereknek \u00e9s az olt\u00e1sra v\u00e1r\u00f3knak tiszt\u00e1ban kell lenni\u00fck azzal az eshet\u0151s\u00e9ggel, hogy a beolt\u00e1st\u00f3l sz\u00e1m\u00edtott h\u00e1rom h\u00e9ten bel\u00fcl nagyon ritka esetekben v\u00e9rr\u00f6g\u00f6k k\u00e9pz\u0151d\u00e9se, illetve a trombocit\u00e1k sz\u00e1m\u00e1nak cs\u00f6kken\u00e9se fordulhat el\u0151.\nK\u00f6z\u00f6lt\u00e9k azt is, hogy az uni\u00f3s gy\u00f3gyszer\u00fcgyn\u00f6ks\u00e9g tov\u00e1bbra is vizsg\u00e1lja, hogy a Pfizer \u00e9s a BioNTech gy\u00f3gyszer- \u00e9s biotechnol\u00f3giai c\u00e9gek Comirnaty n\u00e9vre keresztelt olt\u00f3anyaga, valamint a Moderna v\u00e1llalat koronav\u00edrus ellen kifejlesztett vakcin\u00e1ja eset\u00e9ben val\u00f3sz\u00edn\u0171s\u00edthet\u0151-e a nagyon ritka v\u00e9rr\u00f6gk\u00e9pz\u0151d\u00e9s el\u0151fordul\u00e1sa.\nA felt\u00e9telezett mell\u00e9khat\u00e1sokr\u00f3l sz\u00f3l\u00f3 jelent\u00e9s\u00e9ben a szakbizotts\u00e1g \u00fagy v\u00e9lte, nincs erre utal\u00f3 jel a sorolt vakcin\u00e1kkal \u00f6sszef\u00fcgg\u00e9s\u00e9ben. A v\u00e9rr\u00f6gk\u00e9pz\u0151d\u00e9s kialakul\u00e1s\u00e1nak vesz\u00e9lye rendk\u00edv\u00fcl alacsony, kialakul\u00e1s\u00e1nak lehet\u0151s\u00e9ge alacsonyabb, mint azokn\u00e1l, akiket nem oltottak be - \u00edrt\u00e1k.\nAz EMA tov\u00e1bbra is szoros figyelemmel k\u00eds\u00e9ri az uni\u00f3 ter\u00fclet\u00e9n ideiglenes haszn\u00e1latra enged\u00e9lyezett valamennyi koronav\u00edrus elleni olt\u00f3anyaggal kapcsolatos adatot \u00e9s tapasztalatokat - tett\u00e9k hozz\u00e1.\n\nMTI\n\n"}]