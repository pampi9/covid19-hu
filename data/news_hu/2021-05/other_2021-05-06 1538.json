[{"date": "2021-05-06 15:38", "url": "https://koronavirus.gov.hu/cikkek/operativ-torzs-pentek-ejfelig-varjak-16-18-evesek-regisztraciojat", "h1": "Operat\u00edv t\u00f6rzs: p\u00e9ntek \u00e9jf\u00e9lig v\u00e1rj\u00e1k a 16-18 \u00e9vesek regisztr\u00e1ci\u00f3j\u00e1t", "body": "\nP\u00e9ntek \u00e9jf\u00e9lig v\u00e1rj\u00e1k a 16-18 \u00e9vesek regisztr\u00e1ci\u00f3j\u00e1t a vakcinainfo.gov.hu-n - emelte ki a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs nev\u00e9ben a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nGalg\u00f3czi \u00c1gnes hozz\u00e1tette: az \u0151 id\u0151pontfoglal\u00e1si lehet\u0151s\u00e9g\u00fck v\u00e1rhat\u00f3an a j\u00f6v\u0151 h\u00e9t elej\u00e9n megny\u00edlik az olt\u00e1sra.\u00a0Tov\u00e1bbi inform\u00e1ci\u00f3:\u00a0https://koronavirus.gov.hu/cikkek/16-18-eves-fiatalok-pentekig-regisztraljatok\nA szakember elmondta azt is: harminc sz\u00e1zal\u00e9kkal cs\u00f6kkent Magyarorsz\u00e1gon a regisztr\u00e1lt koronav\u00edrus-fert\u0151z\u00f6ttek sz\u00e1ma a 17. h\u00e9ten az el\u0151z\u0151 heti adatokhoz k\u00e9pest, 12 716 \u00faj fert\u0151z\u00e9st regisztr\u00e1ltak, szemben a 16. heti 18 284 esettel.\nA m\u00falt h\u00e9ten a legt\u00f6bb \u00faj fert\u0151z\u00f6ttet, az \u00f6sszes eset 13,5 sz\u00e1zal\u00e9k\u00e1t Pest megy\u00e9ben, 12,5 sz\u00e1zal\u00e9k\u00e1t pedig Budapesten azonos\u00edtott\u00e1k. A legnagyobb ar\u00e1nyban, 44 sz\u00e1zal\u00e9kkal Szabolcs-Szatm\u00e1r-Bereg megy\u00e9ben cs\u00f6kkent az \u00faj fert\u0151z\u00f6ttek sz\u00e1ma, Somogyban 41, Heves megy\u00e9ben 39 sz\u00e1zal\u00e9kos volt a cs\u00f6kken\u00e9s.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta a fert\u0151z\u00f6ttek 23 sz\u00e1zal\u00e9ka a 40-49 \u00e9vesek, 17 sz\u00e1zal\u00e9ka az 50-59 \u00e9vesek, 16 sz\u00e1zal\u00e9ka a 30-39 \u00e9vesek korcsoportj\u00e1b\u00f3l ker\u00fclt ki, m\u00edg a 65 \u00e9v felettiek alig t\u00f6bb mint 12 sz\u00e1zal\u00e9kkal reprezent\u00e1ltak - ismertette.\nGalg\u00f3czi \u00c1gnes megism\u00e9telte, hogy imm\u00e1r h\u00e1rom fajta olt\u00f3anyagra - Szputnyik V-re, Sinopharmra \u00e9s AstraZenec\u00e1ra - lehet a regisztr\u00e1ltaknak olt\u00e1si id\u0151pontot foglalni.\u00a0Az online id\u0151pontfoglal\u00f3 el\u00e9rhet\u0151s\u00e9ge:\u00a0https://www.eeszt.gov.hu/hu/web/guest/covid-oltas-idopontfoglalas\nElmondta, hogy cs\u00fct\u00f6rt\u00f6k\u00f6n tov\u00e1bbi 64 800 adag Moderna-vakcina \u00e9rkezik Magyarorsz\u00e1gra, ebb\u0151l a szoci\u00e1lis int\u00e9zm\u00e9nyek r\u00e9szes\u00fclnek, illetve m\u00e1sodik k\u00f6r\u00f6s olt\u00e1sokra haszn\u00e1lj\u00e1k fel.\n\u00a0\u00a0\u00a0\u00a0Hozz\u00e1tette, hogy megkezd\u0151d\u00f6tt a Janssen-vakcina felhaszn\u00e1l\u00e1sa az olt\u00f3buszokon, illetve ebb\u0151l a k\u00e9sz\u00edtm\u00e9nyb\u0151l j\u00f6v\u0151 h\u00e9ten a h\u00e1ziorvosok is kapnak majd, akik saj\u00e1t praxisukban oltj\u00e1k a regisztr\u00e1ltakat.\nAz oszt\u00e1lyvezet\u0151 felh\u00edvta a figyelmet arra, hogy a v\u00e9delmi int\u00e9zked\u00e9seket, a maszkvisel\u00e9si \u00e9s t\u00e1vols\u00e1gtart\u00e1si k\u00f6telezetts\u00e9get tov\u00e1bbra is be kell tartani ahhoz, hogy a kedvez\u0151 j\u00e1rv\u00e1ny\u00fcgyi tendencia megmaradjon.\n\n\nMTI 2021. m\u00e1jus 6., cs\u00fct\u00f6rt\u00f6k 15:30\n\n"}]