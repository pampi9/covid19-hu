[{"date": "2021-05-21 12:19", "url": "https://koronavirus.gov.hu/cikkek/pm-aprilisban-tobblettel-zart-koltsegvetes", "h1": "PM: \u00e1prilisban t\u00f6bblettel z\u00e1rt a k\u00f6lts\u00e9gvet\u00e9s", "body": "\nId\u00e9n \u00e1prilisban a k\u00f6zponti alrendszer 100,5 milli\u00e1rd forintos t\u00f6bblettel z\u00e1rt, az els\u0151 n\u00e9gy h\u00f3napban az \u00e1llamh\u00e1ztart\u00e1s k\u00f6zponti alrendszer\u00e9nek hi\u00e1nya 1043,6 milli\u00e1rd forintot tett ki - er\u0151s\u00edtette meg az el\u0151zetesen kiadott adatokat a P\u00e9nz\u00fcgyminiszt\u00e9rium p\u00e9nteken r\u00e9szletes t\u00e1j\u00e9koztat\u00f3j\u00e1ban.\n\n\nA k\u00f6zponti alrendszer bev\u00e9telei \u00e1prilis v\u00e9g\u00e9re 7873,8 milli\u00e1rd forintot tettek ki, ami az el\u0151z\u0151 \u00e9v azonos id\u0151szak\u00e1hoz k\u00e9pest 393,6 milli\u00e1rd forinttal, 5,3 sz\u00e1zal\u00e9kkal magasabb. Magasabban teljes\u00fcltek - t\u00f6bbek k\u00f6z\u00f6tt - a t\u00e1rsas\u00e1gi ad\u00f3b\u00f3l, az \u00e1ltal\u00e1nos forgalmi ad\u00f3b\u00f3l, a szem\u00e9lyi j\u00f6vedelemad\u00f3b\u00f3l \u00e9s a t\u00e1rsadalombiztos\u00edt\u00e1si j\u00e1rul\u00e9kb\u00f3l sz\u00e1rmaz\u00f3 bev\u00e9telek, tov\u00e1bb\u00e1 a K\u00f6zponti Maradv\u00e1nyelsz\u00e1mol\u00e1si Alapba t\u00f6rt\u00e9n\u0151 befizet\u00e9sek is.\n\u00a0\u00a0\u00a0\u00a0 A j\u00e1rv\u00e1ny\u00fcgyi v\u00e9dekez\u00e9shez biztos\u00edtott forr\u00e1sok \u00e1prilis v\u00e9g\u00e9re meghaladt\u00e1k a 398,8 milli\u00e1rd forintot - olvashat\u00f3 a t\u00e1j\u00e9koztat\u00f3ban.\n\u00a0\u00a0\u00a0\u00a0A kiad\u00e1sok k\u00f6z\u00fcl kiemelhet\u0151k m\u00e9g a versenyk\u00e9pess\u00e9g-n\u00f6vel\u0151 t\u00e1mogat\u00e1sra ford\u00edtott 86,1 milli\u00e1rd forint \u00e9s a vas\u00fati fejleszt\u00e9sekre k\u00f6lt\u00f6tt 60,2 milli\u00e1rd forint. Jelent\u0151sek m\u00e9g a k\u00f6zleked\u00e9si \u00e1gazati programokra, a k\u00f6z\u00fati fejleszt\u00e9sekre, valamint a Modern v\u00e1rosok program c\u00e9ljaira \u00e9s a turisztikai fejleszt\u00e9si c\u00e9lel\u0151ir\u00e1nyzatb\u00f3l kifizetett \u00f6sszegek.\n\u00a0\u00a0\u00a0\u00a0A kiad\u00e1sokn\u00e1l maradva az el\u0151z\u0151 \u00e9vi els\u0151 n\u00e9gyhavi kifizet\u00e9shez k\u00e9pest alacsonyabban teljes\u00fcltek p\u00e9ld\u00e1ul az egyedi \u00e9s normat\u00edv t\u00e1mogat\u00e1sok, a k\u00f6lts\u00e9gvet\u00e9si szervek kiad\u00e1sai, az uni\u00f3s kiad\u00e1sok, valamint a kamatkiad\u00e1sok is.\n\u00a0\u00a0\u00a0\u00a0A k\u00f6zponti alrendszer kiad\u00e1sai \u00e1prilis v\u00e9g\u00e9re \u00f6sszess\u00e9g\u00e9ben el\u00e9rt\u00e9k a 8917,4 milli\u00e1rd forintot, ami 8,6 sz\u00e1zal\u00e9kkal haladta meg az el\u0151z\u0151 \u00e9v azonos id\u0151szak\u00e1nak teljes\u00edt\u00e9s\u00e9t.\n\u00a0\u00a0\u00a0\u00a0A bev\u00e9telek \u00e9s kiad\u00e1sok egyenlegek\u00e9nt ad\u00f3d\u00f3 nett\u00f3 kamatkiad\u00e1s janu\u00e1r-\u00e1prilisban 191,9 milli\u00e1rd forinton alakult, ami 19,1 milli\u00e1rd forinttal kevesebb az el\u0151z\u0151 \u00e9v azonos id\u0151szak\u00e1hoz k\u00e9pest. Ennek h\u00e1tter\u00e9ben a kamatfizet\u00e9sek \u00e9ven bel\u00fcli elt\u00e9r\u0151 lefut\u00e1sa \u00e9s az el\u0151z\u0151 \u00e9vit\u0151l k\u00fcl\u00f6nb\u00f6z\u0151 finansz\u00edroz\u00e1si szerkezet \u00e1ll.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga \u00e1prilis v\u00e9g\u00e9re 37 032 milli\u00e1rd forintra n\u00f6vekedett, ami 347,8 milli\u00e1rd forintos emelked\u00e9s a december v\u00e9gi adathoz k\u00e9pest. Az ad\u00f3ss\u00e1got n\u00f6velte a k\u00f6lts\u00e9gvet\u00e9s hi\u00e1ny\u00e1t finansz\u00edroz\u00f3 903,4 milli\u00e1rd forint \u00f6sszeg\u0171 nett\u00f3 forintkibocs\u00e1t\u00e1s. Cs\u00f6kkent\u0151 hat\u00e1st gyakorolt ezzel szemben az ad\u00f3ss\u00e1gra a nett\u00f3 devizakibocs\u00e1t\u00e1s, a forint \u00e1rfolyam\u00e1nak az elm\u00falt \u00e9v v\u00e9g\u00e9hez k\u00e9pest bek\u00f6vetkezett er\u0151s\u00f6d\u00e9se \u00e9s a deviza-kereszt\u00e1rfolyamok v\u00e1ltoz\u00e1sa is.\n\u00a0\u00a0\u00a0\u00a0A PM \u00f6sszefoglal\u00f3j\u00e1b\u00f3l kider\u00fcl, hogy a 2021-es k\u00f6lts\u00e9gvet\u00e9s m\u00f3dos\u00edt\u00e1s\u00e1t m\u00e9g a tavaszi \u00fcl\u00e9sszakon elfogadhatja az Orsz\u00e1ggy\u0171l\u00e9s. A k\u00f6lts\u00e9gvet\u00e9s m\u00f3dos\u00edt\u00e1sa biztos\u00edtja a j\u00e1rv\u00e1ny\u00fcgyi \u00e9s gazdas\u00e1g-\u00fajraind\u00edt\u00e1si int\u00e9zked\u00e9sek forr\u00e1sait, mik\u00f6zben az ad\u00f3ss\u00e1gszint is cs\u00f6kken\u0151 p\u00e1ly\u00e1ra \u00e1llhat - \u00edrt\u00e1k.\n\n\nMTI 2021. m\u00e1jus 21., p\u00e9ntek 11:57\n\n"}]