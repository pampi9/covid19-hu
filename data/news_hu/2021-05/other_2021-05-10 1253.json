[{"date": "2021-05-10 12:53", "url": "https://koronavirus.gov.hu/cikkek/varga-mihaly-osztonzo-tamogato-fiskalis-hozzaallasra-van-szukseg-2023-ig", "h1": "Varga Mih\u00e1ly: \u00f6szt\u00f6nz\u0151, t\u00e1mogat\u00f3 fisk\u00e1lis hozz\u00e1\u00e1ll\u00e1sra van sz\u00fcks\u00e9g 2023-ig", "body": "\nSeg\u00edt\u0151, \u00f6szt\u00f6nz\u0151, t\u00e1mogat\u00f3 fisk\u00e1lis hozz\u00e1\u00e1ll\u00e1sra van sz\u00fcks\u00e9g 2023-ig; a korm\u00e1ny egyens\u00falyra t\u00f6rekszik, de 2022 m\u00e9g a m\u00e9rs\u00e9kelt hi\u00e1nycs\u00f6kkent\u00e9s \u00e9ve lesz - hangs\u00falyozta a p\u00e9nz\u00fcgyminiszter a Portfoli\u00f3nak adott, h\u00e9tf\u0151n k\u00f6z\u00f6lt interj\u00faj\u00e1ban, ahol azt is elmondta, nem l\u00e1t t\u00falf\u0171t\u00f6tts\u00e9gi kock\u00e1zatot a gazdas\u00e1gban.\n\n\nVarga Mih\u00e1ly a K\u00f6lts\u00e9gvet\u00e9si Tan\u00e1cs (KT) ett\u0151l elt\u00e9r\u0151 \u00e9rt\u00e9kel\u00e9s\u00e9r\u0151l, gyorsabb hi\u00e1nycs\u00f6kkent\u00e9si javaslat\u00e1r\u00f3l azt is elmondta, j\u00fanius 15-ig van id\u0151 arra, hogy olyan d\u00f6nt\u00e9seket, int\u00e9zked\u00e9seket hozzanak, amelyek ak\u00e1r a KT-nak is megnyugtat\u00f3ak lehetnek. Lesz\u00f6gezte, a\u00a0P\u00e9nz\u00fcgyminiszt\u00e9rium nem l\u00e1t olyan probl\u00e9m\u00e1t, ami miatt 2022-ben m\u00e1r a t\u00falf\u0171t\u00f6tts\u00e9g ellen kellene h\u0171teni a magyar gazdas\u00e1got, a k\u00f6vetkez\u0151 \u00e9v m\u00e1sodik negyed\u00e9v\u00e9ben \u00e9rhet\u0151 el a 2019-es szint. \"Annak nem l\u00e1tom a realit\u00e1s\u00e1t, hogy m\u00e1r 2022-nek a fisk\u00e1lis megszor\u00edt\u00e1sokr\u00f3l kellene sz\u00f3lnia. (...) Ha kanyarban akarunk el\u0151zni, jobban kell nyomni a g\u00e1zt. Elj\u00f6n majd a kanyarb\u00f3l kij\u00f6vetel id\u0151szaka is, amikor a f\u00e9kre kell a l\u00e1bat helyezni\" - jelentette ki.\n\u00a0\u00a0\u00a0\u00a0Az anticiklikus gazdas\u00e1gpolitika visszaes\u00e9skor \u00e9l\u00e9nk\u00edt, ez\u00e9rt 3 sz\u00e1zal\u00e9k f\u00f6l\u00f6tti a hi\u00e1ny, de cs\u00f6kkent az ad\u00f3ss\u00e1gszint - mondta, \u00e9s p\u00e9ldak\u00e9nt eml\u00edtette, hogy r\u00e9gi\u00f3s \u00f6sszevet\u00e9sben az \u00e1llamad\u00f3ss\u00e1g ar\u00e1nya m\u00e9g mindig magas, de a stabilit\u00e1st jelzi, hogy a szomsz\u00e9dok k\u00f6z\u00fcl m\u00e1ra az osztr\u00e1k \u00e9s horv\u00e1t ad\u00f3ss\u00e1g nagyobb, mint a magyar.\n\u00a0\u00a0\u00a0\u00a0Meger\u0151s\u00edtette azt is, a j\u00f6v\u0151ben a gazdas\u00e1gv\u00e9delem mellett alapvet\u0151en a hossz\u00fat\u00e1von hat\u00f3, versenyk\u00e9pess\u00e9get jav\u00edt\u00f3 int\u00e9zked\u00e9sekre kell a hangs\u00falyt tenni. \"A k\u00f6vetkez\u0151 k\u00e9t \u00e9v igazolhat benn\u00fcnket. A beruh\u00e1z\u00e1si r\u00e1t\u00e1nk magas, a munkaer\u0151piaci helyzet biztat\u00f3\" - sorolta.\n\u00a0\u00a0\u00a0\u00a0A priorit\u00e1s a beruh\u00e1z\u00e1s- \u00e9s kapacit\u00e1sb\u0151v\u00edt\u00e9s, tov\u00e1bbi munkahelyek l\u00e9trehoz\u00e1sa. Ut\u00f3bbi szempontb\u00f3l nagyon gyorsan vissza\u00e1llt a 2019-es helyzet: k\u00f6zel a teljes foglalkoztatotts\u00e1g, szakk\u00e9pzett munkaer\u0151b\u0151l egyre ink\u00e1bb hi\u00e1ny van, k\u00e9pz\u00e9si programok, a rendszer \u00e1talak\u00edt\u00e1sa n\u00e9lk\u00fcl m\u00e1r nincsenek nagy munkaer\u0151-tartal\u00e9kok - fejtette ki. Varga Mih\u00e1ly szerint ezekbe az ir\u00e1nyokba kell majd tov\u00e1bbi l\u00e9p\u00e9seket tenni, de most m\u00e9g egyel\u0151re a j\u00e1rv\u00e1ny gazdas\u00e1gi hat\u00e1sait szeretn\u00e9k orvosolni.\n\u00a0\u00a0\u00a0\u00a0A\u00a0p\u00e9nz\u00fcgyminiszter optimist\u00e1n nyilatkozott a m\u00e1sodik negyed\u00e9vi kil\u00e1t\u00e1sokr\u00f3l: \"azt v\u00e1rjuk, hogy a m\u00e1sodik negyed\u00e9vben nagyon er\u0151s felpattan\u00e1s lesz\". A m\u00e9ly b\u00e1zisnak is k\u00f6sz\u00f6nhet\u0151en \u00e9ves alapon 12-14 sz\u00e1zal\u00e9kos n\u00f6veked\u00e9s lesz a m\u00e1sodik negyed\u00e9vben, az \u00e9v eg\u00e9sz\u00e9ben pedig tarthat\u00f3 lesz a 4 sz\u00e1zal\u00e9k feletti gazdas\u00e1gi n\u00f6veked\u00e9s - mondta, megjegyezve, hogy a magyar gazdas\u00e1g kibocs\u00e1t\u00e1sa az \u00e9v m\u00e1sodik fel\u00e9ben meghaladja v\u00e1rakozasuk szerint a 2020-as \u00e9v\u00e9t.\n\u00a0\u00a0\u00a0\u00a0A j\u00fanius v\u00e9g\u00e9n lej\u00e1r\u00f3 hitelfizet\u00e9si morat\u00f3riumr\u00f3l ism\u00e9t lesz\u00f6gezte: hogy lej\u00e1rta ut\u00e1n sem n\u0151hetnek a havi t\u00f6rleszt\u0151 r\u00e9szletek. Meger\u0151s\u00edtette azt is, hogy a korm\u00e1ny egyeztet a Banksz\u00f6vets\u00e9ggel, valamint az MNB-vel. \"Most a tapasztalatok \u00f6sszegy\u0171jt\u00e9se zajlik, ezut\u00e1n \u00f6sszegezz\u00fck az esetlegesen megjelen\u0151 ig\u00e9nyt\" - fogalmazott, de arra is felh\u00edvta a figyelmet, hogy a bet\u00e9tesek v\u00e9delm\u00e9ben a bankok rendk\u00edv\u00fcl szigor\u00fa szab\u00e1lyokat kell, hogy betartsanak. Ez azt is jelenti, hogy a bankok hitelez\u00e9si k\u00e9pess\u00e9ge folyamatos kell maradjon, \u00e9s a hitel ir\u00e1nti ig\u00e9nyeket ki tudj\u00e1k el\u00e9g\u00edteni.\n\u00a0\u00a0\u00a0\u00a0Besz\u00e9lt az alapt\u00f6rv\u00e9nyben lefektetett ad\u00f3ss\u00e1gszab\u00e1lyr\u00f3l is, amely szavai szerint ki\u00e1llta az id\u0151 pr\u00f3b\u00e1j\u00e1t, mivel az elm\u00falt \u00e9vekben nagyon komoly szerepe volt abban, hogy a magyar ad\u00f3ss\u00e1g\u00e1llom\u00e1ny t\u00f6bb mint 10 sz\u00e1zal\u00e9kponttal tudott cs\u00f6kkenni, a GDP 80 sz\u00e1zal\u00e9k\u00e1r\u00f3l 65-re. Ezen a szab\u00e1lyon nem kell v\u00e1ltoztatni; 80,3 volt tavaly \u00e9v v\u00e9g\u00e9n az ad\u00f3ss\u00e1g m\u00e9rt\u00e9ke GDP-ar\u00e1nyosan, ez 79,9 sz\u00e1zal\u00e9kra fog cs\u00f6kkenni id\u00e9n \u00e9s 79,3 sz\u00e1zal\u00e9kra 2022 v\u00e9g\u00e9re - mondta.\n\u00a0\u00a0\u00a0\u00a0Arr\u00f3l, hogy Magyarorsz\u00e1g egyel\u0151re nem veszi ig\u00e9nybe az uni\u00f3s helyre\u00e1ll\u00edt\u00e1si alap hitel\u00e9t azt mondta, \u00f3ri\u00e1si dilemma volt a magyar korm\u00e1ny r\u00e9sz\u00e9r\u0151l is, hogy hozz\u00e1j\u00e1ruljon-e ehhez a csomaghoz, illetve, ha igen, akkor ig\u00e9nybe vegye-e ak\u00e1r a t\u00e1mogat\u00e1st, ak\u00e1r a hitelt.\n\u00a0\u00a0\u00a0\u00a0\"Az RRF \u00e1ltal biztos\u00edtott hitelt 2023 v\u00e9g\u00e9ig b\u00e1rmikor lehet ig\u00e9nyelni, \u00e9s sz\u00fcks\u00e9g eset\u00e9n egyes konkr\u00e9tan meghat\u00e1rozott projektekre a korm\u00e1ny megfontolja a hitelfelv\u00e9telt\" - sz\u00f6gezte le, \u00e9s az elutas\u00edt\u00e1s egyik okak\u00e9nt az uni\u00f3s felt\u00e9teleket eml\u00edtette. A p\u00e9ld\u00e1k k\u00f6z\u00f6tt sorolta fel, hogy a magyar korm\u00e1ny \u00f6nt\u00f6z\u00e9si fejleszt\u00e9sekre k\u00e9rt forr\u00e1st a mez\u0151gazdas\u00e1g \u00e9rdek\u00e9ben, ezt elutas\u00edtott\u00e1k. \"Az orvosb\u00e9rek finansz\u00edroz\u00e1s\u00e1hoz, ami szerint\u00fcnk egy reform\u00e9rt\u00e9k\u0171 l\u00e9p\u00e9s, mert megpr\u00f3b\u00e1ljuk kivezetni a h\u00e1lap\u00e9nzt a magyar eg\u00e9szs\u00e9g\u00fcgyb\u0151l, szint\u00e9n nem akarnak t\u00e1mogat\u00e1st adni ebb\u0151l a keretb\u0151l. \u00dat\u00e9p\u00edt\u00e9sekhez sem lehet ig\u00e9nybe venni. Sok olyan korl\u00e1toz\u00f3 felt\u00e9tel van, ami nem teszi optim\u00e1liss\u00e1 egy nemzetgazdas\u00e1g sz\u00e1m\u00e1ra bizonyos t\u00e1mogat\u00e1sok m\u00e1s c\u00e9l\u00fa felhaszn\u00e1l\u00e1s\u00e1t\" - ismertette.\n\u00a0\u00a0\u00a0\u00a0Az eur\u00f3 bevezet\u00e9s\u00e9t illet\u0151 k\u00e9rd\u00e9sre pedig Varga Mih\u00e1ly megism\u00e9telte, az eur\u00f3 bevezet\u00e9se nem felt\u00e9tel, hanem k\u00f6vetkezm\u00e9ny; nem az eur\u00f3 sz\u00fcks\u00e9ges ahhoz, hogy Magyarorsz\u00e1g versenyk\u00e9pesebb legyen, hanem versenyk\u00e9pesnek kell lenni az eur\u00f3\u00f6vezeti csatlakoz\u00e1shoz. Megfogalmaz\u00e1sa szerint l\u00e1tni kell azt is, hogy az eur\u00f3\u00f6vezeti tags\u00e1g egy eur\u00f3\u00f6vezeti gazdas\u00e1got sem tudott kell\u0151en megv\u00e9deni a s\u00falyos\u00a0p\u00e9nz\u00fcgyi v\u00e1ls\u00e1gt\u00f3l. Magyarorsz\u00e1g ugyanakkor a 2008-as v\u00e1ls\u00e1got k\u00f6vet\u0151 \u00e9vekhez k\u00e9pest napjainkra m\u00e1r sokkal k\u00f6zelebb ker\u00fclt az eur\u00f3 bevezet\u00e9s\u00e9hez - jelentette ki Varga Mih\u00e1ly. \"Ink\u00e1bb azt szeretn\u00e9m el\u00e9rni, hogy a versenyk\u00e9pess\u00e9g-javul\u00e1son kereszt\u00fcl jussunk el abba a helyzetbe, amikor m\u00e1r nem k\u00e9rd\u00e9s az, hogy Magyarorsz\u00e1g \u00e9rett-e az eur\u00f3 bevezet\u00e9s\u00e9re. Szerintem ne el\u0151zze meg a kocsi a lovat\" - mondta.\nMTI 2021. m\u00e1jus 10.\n\u00a0\n\n"}]