[{"date": "2021-05-21 09:03", "url": "https://koronavirus.gov.hu/cikkek/orban-viktor-jarvany-harmadik-hullamat-letortuk-lenyegeben-le-gyoztuk", "h1": "Orb\u00e1n Viktor: a j\u00e1rv\u00e1ny harmadik hull\u00e1m\u00e1t let\u00f6rt\u00fck, l\u00e9nyeg\u00e9ben le is gy\u0151zt\u00fck", "body": "\nA j\u00e1rv\u00e1ny harmadik hull\u00e1m\u00e1t let\u00f6rt\u00fck, l\u00e9nyeg\u00e9ben le is gy\u0151zt\u00fck - jelentette ki Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken. Kifejtette tov\u00e1bb\u00e1, hogy az oltottak sz\u00e1ma h\u00e9tv\u00e9g\u00e9n minden bizonnyal el\u00e9ri az \u00f6tmilli\u00f3t, ez korszakhat\u00e1r a j\u00e1rv\u00e1ny elleni v\u00e9dekez\u00e9sben.\n\n\nK\u00f6zeled\u00fcnk az 5 milli\u00f3 beoltott fel\u00e9, amikor \u00e9letbe l\u00e9p az \u00fajraind\u00edt\u00e1s \u00fajabb fokozata\nA korm\u00e1nyf\u0151 azt mondta, a beoltottak sz\u00e1ma 4 898 866, a h\u00e9tv\u00e9g\u00e9n minden bizonnyal el\u00e9rj\u00fck az \u00f6tmilli\u00f3t, ez korszakhat\u00e1r a j\u00e1rv\u00e1ny elleni v\u00e9dekez\u00e9sben. Ez eg\u00e9sz Eur\u00f3p\u00e1ban az els\u0151 vagy m\u00e1sodik legjobb ar\u00e1ny, Magyarorsz\u00e1g v\u00e9dettebb \u00e9s biztons\u00e1gosabb mint a t\u00f6bbi orsz\u00e1g.\nOrb\u00e1n Viktor k\u00f6z\u00f6lte: amint az oltottak sz\u00e1ma el\u00e9ri az \u00f6tmilli\u00f3t, megsz\u0171nik a kij\u00e1r\u00e1si tilalom, a vend\u00e9gl\u00e1t\u00f3helyek \u00e9s \u00fczletek k\u00f6telez\u0151 z\u00e1r\u00e1si id\u0151pontja, a k\u00f6zter\u00fcleti maszkvisel\u00e9s, az egy\u00e9ni \u00e9s csapatsport korl\u00e1toz\u00e1s n\u00e9lk\u00fcl v\u00e9gezhet\u0151 a szabadban.\n\u00d6tven f\u0151ig tarthat\u00f3k mag\u00e1n- \u00e9s csal\u00e1di rendezv\u00e9nyek, a lakodalmakon pedig legfeljebb k\u00e9tsz\u00e1zan vehetnek r\u00e9szt. A sz\u00e1llod\u00e1kban \u00e9s \u00e9ttermekben szervezett rendezv\u00e9nyekn\u00e9l az \u00fczemeltet\u0151 k\u00f6teles gondoskodni a r\u00e9sztvev\u0151k elk\u00fcl\u00f6n\u00edt\u00e9s\u00e9r\u0151l. Megtarthat\u00f3k a szabadt\u00e9ri rendezv\u00e9nyek - bele\u00e9rtve a gy\u0171l\u00e9seket is - \u00f6tsz\u00e1z r\u00e9sztvev\u0151ig. A zen\u00e9s, t\u00e1ncos rendezv\u00e9nyeket csak v\u00e9detts\u00e9gi igazolv\u00e1nnyal rendelkez\u0151k l\u00e1togathatj\u00e1k. Z\u00e1rt t\u00e9rben szervezett kultur\u00e1lis \u00e9s sportrendezv\u00e9nyekre a 16-18 \u00e9ves koroszt\u00e1ly tagjai saj\u00e1t jogon is mehetnek, amennyiben be vannak oltva - ismertette a korm\u00e1nyf\u0151.\nA minisztereln\u00f6k jelezte: a korl\u00e1toz\u00e1sok felold\u00e1s\u00e1nak pontos id\u0151pontj\u00e1r\u00f3l v\u00e1rhat\u00f3an p\u00e9nteken d\u00e9lut\u00e1n, a friss olt\u00e1si adatok ismeret\u00e9ben d\u00f6ntenek.\nA szomsz\u00e9dos orsz\u00e1gokban m\u00e9g nem olyan magas az \u00e1toltotts\u00e1g\u00a0 \u00e9s a v\u00edrusmut\u00e1nsok is fenyegetnek\nAz olt\u00e1si hajland\u00f3s\u00e1g v\u00e1ltoz\u00e1s\u00e1val kapcsolatban \u00fagy fogalmazott: egy id\u0151ben felfutott, most pedig egy utols\u00f3 l\u00f6k\u00e9st kapott, amikor a 16-18 \u00e9veseket be tudt\u00e1k oltani, de innen lassulni kezd a hajland\u00f3s\u00e1g, ez \u00edgy volt Izraelben \u00e9s Nagy-Britanni\u00e1ban is. A hazai regisztr\u00e1ci\u00f3s adatokat n\u00e9zve most \"csak csordog\u00e1l\" az \u00fajonnan jelentkez\u0151k sz\u00e1ma, naponta 5-10 ezer ember regisztr\u00e1l.\nHozz\u00e1tette, hogy az operat\u00edv t\u00f6rzs p\u00e9ntekt\u0151l k\u00e9szenl\u00e9tbe ker\u00fclt. Annak fenntart\u00e1sa az\u00e9rt indokolt, mert h\u00e1rommilli\u00f3 feln\u0151tt m\u00e9g nincs beoltva Magyarorsz\u00e1gon - nekik le kellene k\u00fczdeni\u00fck a benn\u00fck l\u00e9v\u0151 ellen\u00e1ll\u00e1st az olt\u00e1sokkal szemben -, a hat\u00e1rok ment\u00e9n - Szerbi\u00e1t kiv\u00e9ve - mindenhol sokkal alacsonyabb a beoltotts\u00e1g, illetve figyelni kell arra, hogy a Magyarorsz\u00e1gon haszn\u00e1lt vakcin\u00e1k az \u00faj mut\u00e1nsokkal szemben is v\u00e9denek-e.\n2022 v\u00e9g\u00e9ig elegend\u0151 vakcin\u00e1t rendelt\u00fcnk, ut\u00e1na indul a hazai gy\u00e1rt\u00e1s\nA korm\u00e1nyf\u0151 kit\u00e9rt arra, hogy Magyarorsz\u00e1gon az eddig m\u00e1r beadott olt\u00e1sokon fel\u00fcl rakt\u00e1rban vagy megrendel\u00e9s alatt Pfizerb\u0151l 7,3 milli\u00f3, Modern\u00e1b\u00f3l 1,2 milli\u00f3, Janssenb\u0151l 4 milli\u00f3, AstraZenec\u00e1b\u00f3l - aminek a sorsa m\u00e9g bizonytalan - pedig 4,7 milli\u00f3 olt\u00f3anyag van. A k\u00ednai \u00e9s az orosz vakcin\u00e1kat nem sz\u00e1m\u00edtva is elegend\u0151 van ahhoz, hogy 2021-ben \u00e9s 2022-ben be tudj\u00e1k oltani a magyarokat akkor is, ha kell egy harmadik vagy ak\u00e1r negyedik adag.\nMagyarorsz\u00e1g azonban \u00f6nell\u00e1t\u00f3 akar lenni az olt\u00f3anyagokb\u00f3l, ez\u00e9rt \u00e9p\u00fcl Debrecenben a saj\u00e1t gy\u00e1runk, \u00e9s \"letett\u00e9k a nagyesk\u00fct a tud\u00f3saink\", hogy abban az \u00e1llapotban vannak a k\u00eds\u00e9rletek, hogy a magyar fejleszt\u00e9s\u0171 vakcina 2022 m\u00e1sodik fel\u00e9ben elk\u00e9sz\u00fcl \u00e9s gy\u00e1rtani tudj\u00e1k - folytatta Orb\u00e1n Viktor. Mintegy 120 milli\u00e1rd forintba ker\u00fclne \u00fajabb vakcin\u00e1kat rendelni k\u00fclf\u00f6ldr\u0151l, de a beszerz\u00e9sek m\u00e1r megt\u00f6rt\u00e9ntek, a hazai gy\u00e1rt\u00e1ssal pedig \"garant\u00e1lni tudjuk minden magyar biztons\u00e1g\u00e1t, \u00e9vtizedekre is\" - hangs\u00falyozta a minisztereln\u00f6k.\nMeg kell \u0151rizni a gyors a cselekv\u0151k\u00e9pess\u00e9get, hogy eredm\u00e9nyes legyen a v\u00e9dekez\u00e9s\nA rendk\u00edv\u00fcli jogrend meghosszabb\u00edt\u00e1sa kapcs\u00e1n Orb\u00e1n Viktor arr\u00f3l besz\u00e9lt, hogy a gyors reag\u00e1l\u00e1s miatt erre m\u00e9g sz\u00fcks\u00e9g van, mert a k\u00f6rnyez\u0151 orsz\u00e1gok rosszabbul \u00e1llnak, a mut\u00e1ci\u00f3k sz\u00e1ma pedig n\u0151 \u00e9s h\u00e1rommilli\u00f3 feln\u0151tt m\u00e9g nincs beoltva. A k\u00e9sz\u00fclts\u00e9get ez\u00e9rt fenn kell tartani, de rem\u00e9li, hogy \"a ny\u00e1r sor\u00e1n a rendk\u00edv\u00fcli jogrendt\u0151l is meg tudunk szabadulni\".\nMegeml\u00edtette, hogy a baloldal nem szavazta meg a hosszabb\u00edt\u00e1st, \"s\u0151t undok dolgokat mondtak r\u00e1nk\", de \u0151k eddig sem vettek r\u00e9szt a v\u00e9dekez\u00e9sben, a nemzeti \u00f6sszefog\u00e1sban, \"folyamatosan pr\u00f3b\u00e1lt\u00e1k lej\u00e1ratni a magyar k\u00f3rh\u00e1zakat, az orvosokat, \u00e9s k\u00f6zben lass\u00edtani akart\u00e1k az olt\u00e1st\", csak az\u00e9rt, hogy megszerezz\u00e9k a hatalmat.\nA gazdas\u00e1gr\u00f3l \u00e9s a hitelmorat\u00f3rium meghosszabb\u00edt\u00e1s\u00e1r\u00f3l\nA minisztereln\u00f6k a hitelmorat\u00f3rium ny\u00e1r v\u00e9g\u00e9ig t\u00f6rt\u00e9n\u0151 meghosszabb\u00edt\u00e1sa kapcs\u00e1n \u00fagy v\u00e9lekedett: sok t\u00edzezer forinttal t\u00f6bb maradt egy-egy csal\u00e1d kassz\u00e1j\u00e1ban, f\u0151k\u00e9nt a kisebb p\u00e9nz\u0171 vagy a k\u00f6z\u00e9poszt\u00e1lyba tartoz\u00f3k k\u00f6r\u00e9ben. A hosszabb\u00edt\u00e1sra pedig az\u00e9rt volt sz\u00fcks\u00e9g, hogy id\u0151t adjanak a szakmai t\u00e1rgyal\u00e1sokra, amelyek eld\u00f6ntik, mi lesz a hitelmorat\u00f3rium ut\u00e1n.\nA gazdas\u00e1g els\u0151 negyed\u00e9ves teljes\u00edtm\u00e9ny\u00e9nek n\u00f6veked\u00e9s\u00e9r\u0151l Orb\u00e1n Viktor azt mondta: Varga Mih\u00e1ly p\u00e9nz\u00fcgyminisztern\u00e9l optimist\u00e1bb, nagyobb n\u00f6veked\u00e9sre sz\u00e1m\u00edtott mint \u0151 vagy \u00e1ltal\u00e1ban a szak\u00e9rt\u0151k Magyarorsz\u00e1gon. \"Az els\u0151 negyed\u00e9ves adat sem lepett meg \u00e9s egy fenomen\u00e1lis m\u00e1sodik negyed\u00e9vi adatra sz\u00e1m\u00edtok, olyan sz\u00e1mra, ami nagyon r\u00e9gen nem volt\".\nAnnyian dolgoznak, mint a v\u00e1ls\u00e1g el\u0151tt\nEnnek egyik oka, hogy ism\u00e9t annyian dolgoznak Magyarorsz\u00e1gon, mint a v\u00e1ls\u00e1g el\u0151tt, vagyis munk\u00e1ra \u00e9p\u00fcl a gazdas\u00e1g, m\u00e1sr\u00e9szt nagyon rossz volt a tavalyi hasonl\u00f3 negyed\u00e9v adata - indokolta \u00e1ll\u00e1spontj\u00e1t. A harmadik \u00e9s a negyedik negyed\u00e9vben is er\u0151teljes n\u00f6veked\u00e9sre sz\u00e1m\u00edt, s\u0151t a k\u00f6vetkez\u0151 h\u00f3napokban tov\u00e1bb n\u0151het a munk\u00e1b\u00f3l \u00e9l\u0151k sz\u00e1ma, \u00e9s a nemzetgazdas\u00e1g teljes\u00edtm\u00e9nye ak\u00e1r a v\u00e1rakoz\u00e1sokn\u00e1l is jobban alakulhat majd - v\u00e9lekedett.\nAz \u00fajraind\u00edt\u00e1s k\u00f6lts\u00e9gvet\u00e9s\u00e9r\u0151l\nA k\u00f6lts\u00e9gvet\u00e9si vita p\u00e9nteki parlamenti z\u00e1r\u00e1sa kapcs\u00e1n azt mondta: az ellenz\u00e9k m\u00e1r a k\u00f6vetkez\u0151 \u00e9vi v\u00e1laszt\u00e1sra k\u00e9sz\u00fclve fejti ki a v\u00e9lem\u00e9ny\u00e9t. A f\u0151szerepl\u0151 Gyurcs\u00e1ny Ferenc, a mell\u00e9kszerepl\u0151 a f\u0151polg\u00e1rmester, \"a feles\u00e9g\" az eur\u00f3pai dimenzi\u00f3ban \u00e9rtelmezi a k\u00f6lts\u00e9gvet\u00e9st, \"\u00e9s van egy boh\u00f3c, akinek fogalma sincs szakmai k\u00e9rd\u00e9sekr\u0151l\", de nem kell komolyan venni a boh\u00f3cokat, a provok\u00e1ci\u00f3knak pedig nem szabad fel\u00fclni - fogalmazott a korm\u00e1nyf\u0151.\nV\u00e9g\u00fcl a honv\u00e9delem napja aprop\u00f3j\u00e1n Orb\u00e1n Viktor elmondta: a magyar hadseregnek nemcsak katonai tud\u00e1s, elsz\u00e1nts\u00e1g \u00e9s fegyelem szempontj\u00e1b\u00f3l, de haditechnikai oldalr\u00f3l is tartania kell a l\u00e9p\u00e9st mindenkivel. \"Mi vagyunk a\u00a0\u00a0legn\u00e9pesebb orsz\u00e1g a K\u00e1rp\u00e1t-medenc\u00e9ben, nek\u00fcnk kell, hogy legyen a leger\u0151sebb hadsereg\u00fcnk is\" - emelte ki.\n\nMTI 2021. m\u00e1jus 21., p\u00e9ntek 8:34\n\n"}]