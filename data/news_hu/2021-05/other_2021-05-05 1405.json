[{"date": "2021-05-05 14:05", "url": "https://koronavirus.gov.hu/cikkek/orszagos-tisztifoorvos-szputnyik-v-vakcinara-lehet-idopontot-foglalni", "h1": "Orsz\u00e1gos tisztif\u0151orvos: Szputnyik V vakcin\u00e1ra is lehet id\u0151pontot foglalni", "body": "\nM\u00e1r Szputnyik V vakcin\u00e1ra is lehet id\u0151pontot foglalni - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: az \u00e9rv\u00e9nyes regisztr\u00e1ci\u00f3val rendelkez\u0151k jelenleg AstraZeneca-, Sinopharm- \u00e9s Szputnyik V vakcin\u00e1kra tudnak id\u0151pontokat foglalni. Regisztr\u00e1ci\u00f3 a\u00a0vakcinainfo.gov.hu\u00a0honlapon.\nHangs\u00falyozta: azokat a vakcin\u00e1kat tudj\u00e1k olt\u00e1sra k\u00edn\u00e1lni, amelyekb\u0151l \u00e9ppen van az orsz\u00e1gban.\n\u00a0\u00a0\u00a0\u00a0Felh\u00edvta a figyelmet, hogy megny\u00edlt a regisztr\u00e1ci\u00f3s lehet\u0151s\u00e9g a 16-18 \u00e9veseknek is. Sz\u00e1mukra az id\u0151pontfoglal\u00e1si lehet\u0151s\u00e9g k\u00e9s\u0151bb lesz el\u00e9rhet\u0151, de a tervek szerint a j\u00f6v\u0151 h\u00e9t m\u00e1sodik fel\u00e9t\u0151l elkezd\u0151dhet e koroszt\u00e1ly beolt\u00e1sa is Pfizer-vakcin\u00e1val - tette hozz\u00e1.\nAz online id\u0151pontfoglal\u00f3 el\u00e9rhet\u0151s\u00e9ge:\u00a0www.eeszt.gov.hu\u00a0\u00a0\n\u00a0\u00a0\u00a0\u00a0Kit\u00e9rt arra, hogy az olt\u00e1sra magukkal kell vinni\u00fck egy sz\u00fcl\u0151i (vagy gondvisel\u0151i) beleegyez\u0151 nyilatkozatot is. Egyben arra k\u00e9rte a sz\u00fcl\u0151ket, b\u00edztass\u00e1k az olt\u00e1s felv\u00e9tel\u00e9re gyermekeiket.\nM\u00fcller Cec\u00edlia k\u00f6z\u00f6lte, hogy elutalt\u00e1k a h\u00e1ziorvosok m\u00e1rciusi k\u00fcl\u00f6n d\u00edjaz\u00e1s\u00e1t, amellyel a h\u00e9tv\u00e9gi \u00e9s \u00fcnnepnapi olt\u00e1si munk\u00e1jukat ismeri el a korm\u00e1ny. 92 milli\u00f3 forintot fizettek ki 1305 praxisnak, ez h\u00e1ziorvosonk\u00e9nt 70 ezer forint plusz d\u00edjaz\u00e1st jelent - ismertette.\n\u00a0\u00a0\u00a0\u00a0A v\u00e9d\u0151olt\u00e1s els\u0151 adagj\u00e1t m\u00e1r 4 123 697-en kapt\u00e1k meg, ami a teljes lakoss\u00e1gnak majdnem 43 sz\u00e1zal\u00e9ka. A m\u00e1sodik adag olt\u00f3anyagot 2 248 775 embernek adt\u00e1k be. A 4,7 milli\u00f3 olt\u00e1sra regisztr\u00e1lt 80 sz\u00e1zal\u00e9ka pedig m\u00e1r kapott olt\u00e1st - ismertette.\nM\u00fcller Cec\u00edlia besz\u00e1molt arr\u00f3l, hogy a magyarorsz\u00e1gi megbeteged\u00e9sekn\u00e9l tov\u00e1bbra is a brit v\u00edrusvari\u00e1ns domin\u00e1l, az indiai mut\u00e1nst m\u00e9g nem mutatt\u00e1k ki a magyar mint\u00e1kban. Ugyanakkor hozz\u00e1tette: ez csak id\u0151 k\u00e9rd\u00e9se, mivel a k\u00f6rnyez\u0151 orsz\u00e1gokban m\u00e1r tal\u00e1ltak azt is.\n\u00a0\u00a0\u00a0\u00a0Megism\u00e9telte, hogy az olt\u00e1si ut\u00e1n m\u00e9rt ellenanyagszint mennyis\u00e9ge \u00f6nmag\u00e1ban nem ad elegend\u0151 inform\u00e1ci\u00f3t a szervezet v\u00e9detts\u00e9g\u00e9r\u0151l. Hozz\u00e1tette: annak sem ellenjavallt az olt\u00e1s, aki h\u00e1rom h\u00f3napon bel\u00fcl volt beteg.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte, a n\u00f6vekv\u0151 \u00e1toltotts\u00e1ggal n\u0151 az egy\u00e9ni v\u00e9delem, ezzel egy\u00fctt pedig a k\u00f6z\u00f6ss\u00e9gi v\u00e9delem is a v\u00edrussal szemben, de a m\u00e1r beoltottaknak is be kell tartaniuk a v\u00e9delmi int\u00e9zked\u00e9seket.\nBesz\u00e9lt arr\u00f3l is, hogy orsz\u00e1gos \u00e1tlagban stagn\u00e1lnak a koronav\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt \u00e9rt\u00e9kei, vannak nagyobb v\u00e1rosok, ahol enyhe emelked\u00e9st \u00e9s vannak olyanok, ahol enyhe cs\u00f6kken\u00e9st l\u00e1tnak.\n\n\nMTI 2021. m\u00e1jus 5., szerda 13:57\n\n"}]