[{"date": "2021-05-08 13:03", "url": "https://koronavirus.gov.hu/cikkek/itm-agazati-bertamogatas-erkezik-majusi-kompenzacio-cegek-szamlaira", "h1": "ITM: \u00e1gazati b\u00e9rt\u00e1mogat\u00e1s: \u00e9rkezik a m\u00e1jusi kompenz\u00e1ci\u00f3 is a c\u00e9gek sz\u00e1ml\u00e1ira", "body": "\nA korm\u00e1nyhivatalok a napokban el\u0151legk\u00e9nt utalt\u00e1k el a m\u00e1jusi b\u00e9rt\u00e1mogat\u00e1sokat, a programban \u00edgy m\u00e1r \u00f6sszesen t\u00f6bb mint 84 milli\u00e1rd forintot fizettek ki id\u00e9n - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) Schanda Tam\u00e1s parlamenti \u00e9s strat\u00e9giai \u00e1llamtitk\u00e1rt id\u00e9zve szombaton az MTI-vel.\n\n\u00a0 A k\u00f6zlem\u00e9ny szerint Schanda Tam\u00e1s hozz\u00e1tette: eddig mintegy 30 ezer, a koronav\u00edrus miatt neh\u00e9z helyzetbe ker\u00fclt v\u00e1llalkoz\u00e1s kapott seg\u00edts\u00e9get 176 ezer munkav\u00e1llal\u00f3ja megtart\u00e1s\u00e1hoz. A c\u00e9geknek azonban \u00e9rdemes m\u00e1s lehet\u0151s\u00e9geket is megfontolniuk ahhoz, hogy meger\u0151s\u00f6dve kezdhessenek bele \u00fajra a munk\u00e1ba - javasolta.\n\u00a0\u00a0\u00a0\u00a0Azt mondta: Magyarorsz\u00e1g nemzetk\u00f6zi \u00f6sszehasonl\u00edt\u00e1sban is \u00e9len j\u00e1r az \u00e1toltotts\u00e1gban, ennek k\u00f6sz\u00f6nhet\u0151en a korm\u00e1ny elkezdhette a gazdas\u00e1g \u00fajraind\u00edt\u00e1s\u00e1t. Egyre t\u00f6bb szolg\u00e1ltat\u00e1s v\u00e1lik ism\u00e9t el\u00e9rhet\u0151v\u00e9, \u00e9s az emberek fokozatosan visszat\u00e9rhetnek megszokott \u00e9let\u00fckh\u00f6z. Ezzel rengeteg munkav\u00e1llal\u00f3 is visszakapja a lehet\u0151s\u00e9get arra, hogy dolgozhasson - tette hozz\u00e1.\n\u00a0\u00a0\u00a0\u00a0Hangs\u00falyozta: a korm\u00e1ny egyik legjelent\u0151sebb int\u00e9zked\u00e9se az \u00e1gazati b\u00e9rt\u00e1mogat\u00e1s, amely a legrosszabb helyzetbe ker\u00fclt szektorok c\u00e9geinek seg\u00edt. Els\u0151sorban a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151 v\u00e1llalkoz\u00e1sok ig\u00e9nyelhetnek \u00e1llami hozz\u00e1j\u00e1rul\u00e1st a munkahelyek meg\u0151rz\u00e9s\u00e9hez m\u00e1jus v\u00e9g\u00e9ig. A programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi - eml\u00e9keztetett.\n\u00a0\u00a0\u00a0\u00a0Schanda Tam\u00e1s kit\u00e9rt a Magyar falu v\u00e1llalkoz\u00e1s-fejleszt\u00e9si programra is, amelyben a kisebb telep\u00fcl\u00e9seken m\u0171k\u00f6d\u0151 c\u00e9gek p\u00e1ly\u00e1zhatnak \u00f6tmilli\u00e1rd forintra. A p\u00e1ly\u00e1z\u00f3k 2-10 milli\u00f3 forint vissza nem t\u00e9r\u00edtend\u0151 t\u00e1mogat\u00e1st kaphatnak, amelyet sokf\u00e9le c\u00e9lra haszn\u00e1lhatnak fel. A lehet\u0151s\u00e9g ig\u00e9nybev\u00e9tel\u00e9hez ak\u00e1r 30 sz\u00e1zal\u00e9k \u00f6nr\u00e9sz is elegend\u0151 - ismertette a program r\u00e9szleteit.\n\u00a0\u00a0\u00a0\u00a0Az \u00e1llamtitk\u00e1r tov\u00e1bbi lehet\u0151s\u00e9gk\u00e9nt eml\u00edtette m\u00e9g a Kamatmentes \u00dajraind\u00edt\u00e1si Gyorsk\u00f6lcs\u00f6nt, amelyet 10 milli\u00f3 forint \u00e9rt\u00e9kben, 10 \u00e9vre vehetnek fel a kisebb v\u00e1llalkoz\u00e1sok, a t\u00f6rleszt\u00e9st pedig el\u00e9g ak\u00e1r 3 \u00e9v m\u00falva megkezdeni\u00fck.\n\u00a0\u00a0\u00a0\u00a0Kiemelte: az ITM els\u0151dleges feladatak\u00e9nt kezeli a munkahelyek megtart\u00e1s\u00e1t, \u00fajak l\u00e9tes\u00edt\u00e9s\u00e9t. A munkaalap\u00fa t\u00e1rsadalom ki\u00e9p\u00edt\u00e9s\u00e9ben el\u00e9rt eredm\u00e9nyek v\u00e1ls\u00e1g\u00e1ll\u00f3nak bizonyultak, a foglalkoztatottak sz\u00e1ma ism\u00e9t meghaladja a 4,6 milli\u00f3 f\u0151t Magyarorsz\u00e1gon - mondta, hozz\u00e1t\u00e9ve: a munkav\u00e1llal\u00f3k sz\u00e1ma jellemz\u0151en a magas hozz\u00e1adott \u00e9rt\u00e9ket termel\u0151 \u00e1gazatokban n\u0151tt, az IT szektorban t\u00f6bb mint 34 ezerrel, a szakmai, tudom\u00e1nyos, m\u0171szaki tev\u00e9kenys\u00e9gben pedig mintegy 26 ezerrel.\n\u00a0\u00a0\u00a0\u00a0A k\u00e9pzett \u00e9s tapasztalt informatikusok, fejleszt\u0151m\u00e9rn\u00f6k\u00f6k \u00e9s kutat\u00f3k c\u00e9lzott b\u00e9rt\u00e1mogat\u00e1s\u00e1t m\u00e1jus 23-ig k\u00e9rhetik m\u00e9g a c\u00e9gek. A korm\u00e1nyzati int\u00e9zked\u00e9sek a j\u00e1rv\u00e1ny kit\u00f6r\u00e9se \u00f3ta \u00f6sszesen mintegy 1,7 milli\u00f3 munkahely megv\u00e9d\u00e9s\u00e9hez j\u00e1rultak hozz\u00e1 - olvashat\u00f3 a k\u00f6zlem\u00e9nyben.\nMTI\n\n"}]