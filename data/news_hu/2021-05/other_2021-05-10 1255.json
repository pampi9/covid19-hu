[{"date": "2021-05-10 12:55", "url": "https://koronavirus.gov.hu/cikkek/kasler-kiemelt-feladat-mentok-munkakorulmenyeinek-javitasa", "h1": "K\u00e1sler: kiemelt feladat a ment\u0151k munkak\u00f6r\u00fclm\u00e9nyeinek jav\u00edt\u00e1sa", "body": "\nA korm\u00e1ny \u00e9s az Emberi Er\u0151forr\u00e1sok Miniszt\u00e9riuma kiemelt feladatnak tekinti a ment\u0151k megbecs\u00fcl\u00e9s\u00e9t \u00e9s munkak\u00f6r\u00fclm\u00e9nyeik jav\u00edt\u00e1s\u00e1t - k\u00f6z\u00f6lte az emberier\u0151forr\u00e1s-miniszter a Facebook-oldal\u00e1n h\u00e9tf\u0151n, a ment\u0151k napj\u00e1n.\n\n\nK\u00e1sler\u00a0Mikl\u00f3s a vide\u00f3ban azt mondta, hogy 2010 \u00f3ta folyamatosak a fejleszt\u00e9sek: t\u00f6bb mint ezer \u00faj ment\u0151aut\u00f3t szereztek be, 107 jelent\u0151sebb ment\u0151\u00e1llom\u00e1st \u00faj\u00edtottak fel, valamint 34 \u00faj ment\u0151\u00e1llom\u00e1st \u00e9s 14 ment\u00e9si pontot l\u00e9tes\u00edtettek. Emellett minden ment\u0151egys\u00e9get \u00faj ment\u0151technikai eszk\u00f6z\u00f6kkel l\u00e1ttak el, \u00e9s korszer\u0171 munkaruh\u00e1t adtak az \u00f6sszes ment\u0151dolgoz\u00f3nak - tette hozz\u00e1, kiemelve: a korm\u00e1ny mindent megtesz a ment\u0151k testi \u00e9s lelki eg\u00e9szs\u00e9g\u00e9nek biztos\u00edt\u00e1s\u00e1\u00e9rt.\nA miniszter \u00fagy fogalmazott: a koronav\u00edrus-j\u00e1rv\u00e1ny kezdete \u00f3ta az Orsz\u00e1gos Ment\u0151szolg\u00e1lat fenn\u00e1ll\u00e1s\u00e1nak legnagyobb kih\u00edv\u00e1s\u00e1val \u00e9s er\u0151pr\u00f3b\u00e1j\u00e1val szembes\u00fcl. Eddig mintegy 152 ezer fert\u0151z\u00e9sgyan\u00fas vagy igazoltan fert\u0151z\u00f6tt betegnek ny\u00fajtottak seg\u00edts\u00e9get, \u00e9s t\u00f6bb mint 1,2 milli\u00f3 koronav\u00edrus-mint\u00e1t vettek le - mondta.\u00a0\u00a0Hozz\u00e1tette: a ment\u0151k 2020-ban csaknem 42 milli\u00f3 kilom\u00e9tert tettek meg, \u00e9s t\u00f6bb mint 1800 sikeres \u00fajra\u00e9leszt\u00e9st v\u00e9geztek. K\u00e1sler\u00a0Mikl\u00f3s szerint a lakoss\u00e1g ment\u0151kbe vetett bizalma t\u00f6retlen, \"s\u0151t ha lehet, m\u00e9g tov\u00e1bb er\u0151s\u00f6d\u00f6tt.\"\n\"K\u00f6sz\u00f6n\u00f6m \u00d6n\u00f6knek a 2020-as \u00e9vben tett er\u0151n fel\u00fcli munk\u00e1jukat\" - mondta a miniszter a 8500 ment\u0151dolgoz\u00f3t k\u00f6sz\u00f6ntve.\n\nMTI 2021. m\u00e1jus 10.\n\n"}]