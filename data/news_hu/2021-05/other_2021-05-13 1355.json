[{"date": "2021-05-13 13:55", "url": "https://koronavirus.gov.hu/cikkek/operativ-torzs-remhirterjesztessel-gyanusitanak-egy-vakcinakrol-valotlansagot-posztolo-ferfit", "h1": "Operat\u00edv t\u00f6rzs: r\u00e9mh\u00edrterjeszt\u00e9ssel gyan\u00fas\u00edtanak egy, a vakcin\u00e1kr\u00f3l val\u00f3tlans\u00e1got posztol\u00f3 f\u00e9rfit", "body": "\nR\u00e9mh\u00edrterjeszt\u00e9ssel gyan\u00fas\u00edtotta meg a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda azt a nagykanizsai f\u00e9rfit, aki egy interneten k\u00f6zz\u00e9tett bejegyz\u00e9s\u00e9ben val\u00f3tlanul azt \u00e1ll\u00edtotta, hogy egy Ny\u00edregyh\u00e1za melletti kis faluban mindenki meghalt, aki beadatta az olt\u00e1st - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, az \u00e9rintett telep\u00fcl\u00e9s polg\u00e1rmester\u00e9nek k\u00f6zlem\u00e9nyben kellett c\u00e1folnia a gyorsan terjed\u0151 hamis \u00e1ll\u00edt\u00e1st.\n\u00a0\u00a0\u00a0\u00a0A rend\u0151rs\u00e9g meg\u00e1llap\u00edtotta: a f\u00e9rfi maga tal\u00e1lta ki a k\u00f6z\u00f6lteket, a r\u00e9mh\u00edr terjeszt\u00e9s\u00e9re k\u00fcl\u00f6n\u00f6sebb indoka nem volt, kiz\u00e1r\u00f3lag az volt a c\u00e9lja, hogy min\u00e9l nagyobb figyelmet \u00e9rjen el.\n\u00a0\u00a0\u00a0\u00a0Kiss R\u00f3bert r\u00e1mutatott: a hasonl\u00f3 hamis inform\u00e1ci\u00f3k k\u00f6zz\u00e9t\u00e9tele alkalmas arra, hogy az emberekben bizalmatlans\u00e1got, f\u00e9lelmet keltsenek a v\u00e9d\u0151olt\u00e1sokkal kapcsolatban, \u00e9s \u00edgy a j\u00e1rv\u00e1ny elleni v\u00e9dekez\u00e9s akad\u00e1lyoz\u00e1s\u00e1ra is.\n\u00a0\u00a0\u00a0\u00a0A f\u00e9rfin\u00e1l kedden tartottak kutat\u00e1st, lefoglalt\u00e1k elektronikus eszk\u00f6zeit, majd \u0151rizetbe vett\u00e9k. A f\u00e9rfi elismerte a bejegyz\u00e9s k\u00f6zz\u00e9t\u00e9tel\u00e9t, az elj\u00e1r\u00e1s tov\u00e1bbi szakasz\u00e1ban szabadl\u00e1bon v\u00e9dekezik.\n\u00a0\u00a0\u00a0\u00a0Kiss R\u00f3bert felh\u00edvta a figyelmet arra, hogy a K\u00e9szenl\u00e9ti Rend\u0151rs\u00e9g nyomoz\u00f3i tov\u00e1bbra is naponta monitorozz\u00e1k az internetet \"a minden alapot n\u00e9lk\u00fcl\u00f6z\u0151 \u00e9s a k\u00f6znyugalmat s\u00e9rt\u0151 \u00e1lh\u00edrek felt\u00e9rk\u00e9pez\u00e9s\u00e9\u00e9rt\" \u00e9s az elk\u00f6vet\u0151k felel\u0151ss\u00e9gre von\u00e1s\u00e1\u00e9rt.\n\u00a0\u00a0\u00a0\u00a0A szerdai adatokat ismertetve elmondta: 438 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g megszeg\u00e9se miatt, k\u00f6z\u00fcl\u00fck 433-an k\u00f6zter\u00fcleteken, h\u00e1rman t\u00f6megk\u00f6zleked\u00e9si eszk\u00f6z\u00f6k\u00f6n, illetve meg\u00e1ll\u00f3kban, ketten pedig bev\u00e1s\u00e1rl\u00f3k\u00f6zpontban vagy \u00fczletben szegt\u00e9k meg a szab\u00e1lyokat.\n\u00a0\u00a0\u00a0\u00a0A jogszab\u00e1ly hat\u00e1lybal\u00e9p\u00e9se \u00f3ta 68 899-re emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma - mondta.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1269 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 355 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, k\u00f6z\u00fcl\u00fck 36-an vend\u00e9gl\u00e1t\u00f3helyet m\u0171k\u00f6dtetnek. A boltok, vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyok be nem tart\u00e1sa miatt eddig \u00f6sszesen 914 int\u00e9zked\u00e9sre volt sz\u00fcks\u00e9g, ebb\u0151l 174 szab\u00e1lytalans\u00e1g vend\u00e9gl\u00e1t\u00f3helyen t\u00f6rt\u00e9nt.\n\u00a0\u00a0\u00a0\u00a0A kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok figyelmen k\u00edv\u00fcl hagy\u00e1sa miatt szerd\u00e1n 120 ember ellen int\u00e9zkedtek a rend\u0151r\u00f6k - f\u0171zte hozz\u00e1.\n\u00a0\u00a0\u00a0\u00a0A novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom, valamint a csoportosul\u00e1s \u00e9s gy\u00fclekez\u00e9s szab\u00e1lyainak megszeg\u00e9se miatt eddig 68 292 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Szerd\u00e1n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 45 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 17 004-szer int\u00e9zkedtek.\n\u00a0\u00a0\u00a0\u00a0Az alezredes elmondta: 18 886-an vannak a hat\u00f3s\u00e1gi h\u00e1zi karant\u00e9nban, az elm\u00falt napon 1790 ilyen korl\u00e1toz\u00f3 int\u00e9zked\u00e9st rendeltek el. A hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl 978-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. m\u00e1jus 13.\n\n"}]