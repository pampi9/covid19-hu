[{"date": "2021-05-16 09:24", "url": "https://koronavirus.gov.hu/cikkek/tallai-andras-az-adokedvezmenyek-hatasara-mintegy-240-ezer-adozonak-egyetlen-forint-szja-t", "h1": "T\u00e1llai\u00a0Andr\u00e1s: az ad\u00f3kedvezm\u00e9nyek hat\u00e1s\u00e1ra mintegy 240 ezer ad\u00f3z\u00f3nak egyetlen forint szja-t sem kell fizetnie", "body": "\nNagyj\u00e1b\u00f3l 240 ezer ember mentes\u00fclhet id\u00e9n az szja-fizet\u00e9s al\u00f3l. Aki tavaly \u00e9v k\u00f6zben nem k\u00e9rte az ad\u00f3kedvezm\u00e9ny\u00e9nek figyelembev\u00e9tel\u00e9t, az m\u00e1jus 20-ig m\u00e9g n\u00e9h\u00e1ny kattint\u00e1ssal k\u00f6nnyed\u00e9n ig\u00e9nybe veheti a kedvezm\u00e9nyeket az szja-bevall\u00e1s\u00e1ban - t\u00e1j\u00e9koztatta az MTI-t\u00a0T\u00e1llai\u00a0Andr\u00e1s. Kit\u00e9rt a korm\u00e1ny csal\u00e1dt\u00e1mogat\u00f3 politik\u00e1j\u00e1ra is, amelyet m\u00e9g a koronav\u00edrus-v\u00e1ls\u00e1g sem tudott fel\u00fcl\u00edrni. Elmondta, hogy az elm\u00falt id\u0151szakban is t\u00f6bb, a csal\u00e1dokat seg\u00edt\u0151, a vil\u00e1gj\u00e1rv\u00e1ny k\u00e1ros hat\u00e1s\u00e1t m\u00e9rs\u00e9kl\u0151 szab\u00e1lyt vezettek be.\u00a0\n\n\u00a0\u00a0\u00a0\u00a0A P\u00e9nz\u00fcgyminiszt\u00e9rium parlamenti \u00e1llamtitk\u00e1ra kifejtette: az ad\u00f3b\u00f3l kedvezm\u00e9ny j\u00e1r a gyermekes csal\u00e1doknak, az els\u0151 h\u00e1zasoknak, a n\u00e9gy vagy t\u00f6bb gyermeket nevel\u0151 any\u00e1knak, illetve a bizonyos betegs\u00e9gekben szenved\u0151knek.\n\u00a0\u00a0\u00a0\u00a0A legt\u00f6bben a csal\u00e1di kedvezm\u00e9nynek k\u00f6sz\u00f6nhet\u0151en mentes\u00fclnek az ad\u00f3fizet\u00e9s al\u00f3l. 2019-ben t\u00f6bb mint 115 ezren nemcsak szja-t, hanem j\u00e1rul\u00e9kot se fizettek, ezek a sz\u00fcl\u0151k majdnem a teljes brutt\u00f3 kereset\u00fcket k\u00e9szhez kapt\u00e1k - tette hozz\u00e1.\n\u00a0\u00a0\u00a0\u00a0Akinek az ad\u00f3b\u00f3l kedvezm\u00e9ny j\u00e1r, mindenk\u00e9pp \u00e9rdemes megn\u00e9znie, hogy az ad\u00f3hivatal \u00e1ltal kiaj\u00e1nlott bevall\u00e1si tervezete tartalmazza-e azt - mondta az \u00e1llamtitk\u00e1r.\n\u00a0\u00a0\u00a0\u00a0A csal\u00e1di kedvezm\u00e9nyt p\u00e9ld\u00e1ul 2020 m\u00e1jus\u00e1ban csak k\u00f6zel 700 ezer sz\u00fcl\u0151 vette ig\u00e9nybe, vagyis t\u00f6bb sz\u00e1zezren lehetnek azok, akik tavaly elmulasztottak nyilatkozni a munk\u00e1ltat\u00f3juknak az ad\u00f3kedvezm\u00e9ny ig\u00e9nybev\u00e9tel\u00e9r\u0151l - hangs\u00falyozta\u00a0T\u00e1llai\u00a0Andr\u00e1s. Az \u00e9rintetteknek m\u00e9g van idej\u00fck: m\u00e1jus 20-ig kieg\u00e9sz\u00edthetik bevall\u00e1sukat, az ad\u00f3hivatal pedig 30 napon bel\u00fcl ki is utalja a jogosan visszaig\u00e9nyelt ad\u00f3 \u00f6sszeg\u00e9t.\n\u00a0\u00a0\u00a0\u00a0T\u00e1llai\u00a0Andr\u00e1s kit\u00e9rt a korm\u00e1ny csal\u00e1dt\u00e1mogat\u00f3 politik\u00e1j\u00e1ra is, amelyet m\u00e9g a koronav\u00edrus-v\u00e1ls\u00e1g sem tudott fel\u00fcl\u00edrni. Elmondta, hogy az elm\u00falt id\u0151szakban is t\u00f6bb, a csal\u00e1dokat seg\u00edt\u0151, a vil\u00e1gj\u00e1rv\u00e1ny k\u00e1ros hat\u00e1s\u00e1t m\u00e9rs\u00e9kl\u0151 szab\u00e1lyt vezettek be. \u00cdgy p\u00e9ld\u00e1ul a n\u00e9gygyermekes any\u00e1k ad\u00f3mentess\u00e9ge 2020-ban deb\u00fct\u00e1lt, azzal \u00e9vente t\u00f6bb mint h\u00faszmilli\u00e1rd forintot hagy az \u00e1llam mintegy 45 ezer nagycsal\u00e1dos any\u00e1n\u00e1l, akik a szab\u00e1ly r\u00e9v\u00e9n \u00e9let\u00fck v\u00e9g\u00e9ig mentes\u00fclnek az szja-fizet\u00e9s al\u00f3l - mondta az \u00e1llamtitk\u00e1r.\n\u00a0\u00a0\u00a0\u00a0Felid\u00e9zte, hogy 2020. j\u00falius elsej\u00e9t\u0151l tov\u00e1bb b\u0151v\u00fclt a csal\u00e1di kedvezm\u00e9ny-rendszer, ugyanis az\u00f3ta a t\u00e1rsadalombiztos\u00edt\u00e1si j\u00e1rul\u00e9k teljes \u00f6sszeg\u00e9b\u0151l le lehet vonni a csal\u00e1di kedvezm\u00e9nyt. Ez\u00e1ltal m\u00e1sf\u00e9l sz\u00e1zal\u00e9kponttal n\u0151tt a sz\u00fcl\u0151kn\u00e9l hagyhat\u00f3 \u00f6sszeg, t\u00f6bb t\u00edzezer alacsonyabb kereset\u0171 sz\u00fcl\u0151 viheti haza a teljes munkab\u00e9r\u00e9t ad\u00f3mentesen - magyar\u00e1zta\u00a0T\u00e1llai\u00a0Andr\u00e1s.\n\u00a0\u00a0\u00a0\u00a0Az \u00e1llamtitk\u00e1r kiemelte a korm\u00e1ny leg\u00fajabb ad\u00f3cs\u00f6kkent\u0151 int\u00e9zked\u00e9s\u00e9t is, amely a 25 \u00e9v alattiak ad\u00f3mentess\u00e9g\u00e9t biztos\u00edtja. A 2022. janu\u00e1r 1-j\u00e9n hat\u00e1lyba l\u00e9p\u0151 szab\u00e1ly 140 milli\u00e1rd forintot hagy a fiatalokn\u00e1l - jegyezte meg az \u00e1llamtitk\u00e1r.\nMTI\n\n"}]