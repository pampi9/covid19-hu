[{"date": "2021-05-18 17:26", "url": "https://koronavirus.gov.hu/cikkek/szijjarto-peter-magyarorszag-nem-fogadja-el-globalis-minimumado-bevezeteset", "h1": "Szijj\u00e1rt\u00f3 P\u00e9ter: Magyarorsz\u00e1g nem fogadja el a glob\u00e1lis minimumad\u00f3 bevezet\u00e9s\u00e9t", "body": "\nA magyar korm\u00e1ny nem fogadja el a glob\u00e1lis minimumad\u00f3 bevezet\u00e9s\u00e9t, miut\u00e1n az Magyarorsz\u00e1gon ad\u00f3emel\u00e9shez vezetne - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az MTI-nek kedden P\u00e1rizsban, miut\u00e1n tal\u00e1lkozott Mathias Cormannal, a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet (OECD) megv\u00e1lasztott f\u0151titk\u00e1r\u00e1val.\n\n\nA t\u00e1rcavezet\u0151 szerint az elm\u00falt \u00e9vtizedben bebizonyosodott, hogy az ad\u00f3emel\u00e9sek \u00fatja zs\u00e1kutca, az ad\u00f3cs\u00f6kkent\u00e9sek jelentik a legjobb \u00f6szt\u00f6nz\u0151t a munkahelyek l\u00e9trehoz\u00e1s\u00e1ra, \u00e9s a gazdas\u00e1g n\u00f6veked\u00e9shez.\n\u00a0\u00a0\u00a0\u00a0\"Senkinek nincsen joga k\u00edv\u00fclr\u0151l beavatkozni a magyar ad\u00f3politik\u00e1ba\" - mondta Szijj\u00e1rt\u00f3, jelezve: Magyarorsz\u00e1g ragaszkodik ahhoz, hogy az ad\u00f3kulcsok meg\u00e1llap\u00edt\u00e1sa nemzeti hat\u00e1sk\u00f6rben maradjon.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint bebizonyosodott, hogy Magyarorsz\u00e1g adta a legsikeresebb gazdas\u00e1gi v\u00e1laszt a vil\u00e1gj\u00e1rv\u00e1nyra \u00e9s annak k\u00f6vetkezm\u00e9nyeire, ahogy az is, hogy az ad\u00f3cs\u00f6kkent\u00e9sre, a beruh\u00e1z\u00e1sok t\u00e1mogat\u00e1s\u00e1ra \u00e9s a munkahelyek megment\u00e9s\u00e9re f\u00f3kusz\u00e1l\u00f3 gazdas\u00e1gpolitikai ir\u00e1nyvonal a helyes.\n\u00a0\u00a0\u00a0\u00a0A miniszter \u00fagy l\u00e1tja, hogy m\u00e1ra az is bebizonyosodott, hogy az ad\u00f3emel\u00e9sek \u00fatja zs\u00e1kutca, \u00e9s aki nem k\u00e9pes ideol\u00f3giai vit\u00e1kt\u00f3l mentesen gazdas\u00e1gpolitikai d\u00f6nt\u00e9seket hozni, az lemarad az \u00faj vil\u00e1ggazdas\u00e1gi korszakot elrendez\u0151 versenyben.\n\u00a0\u00a0\u00a0\u00a0\"Vil\u00e1gszerte olyan t\u00f6rekv\u00e9sek indultak meg, amelyek megnehez\u00edtik a vil\u00e1ggazdas\u00e1g gyors \u00fajraindul\u00e1s\u00e1t, hiszen azok a t\u00f6rekv\u00e9sek, amelyek glob\u00e1lis ad\u00f3minimum bevezet\u00e9s\u00e9re vonatkoznak, azok ilyenek\" - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0A miniszter szerint a glob\u00e1lis minimumad\u00f3 bevezet\u00e9s\u00e9nek gondolata ellent\u00e9tes a piacgazdas\u00e1gi elvekkel, \u00e9s azokat az orsz\u00e1gokat pr\u00f3b\u00e1lja meg helyzetbe hozni, amelyek nem voltak k\u00e9pesek a p\u00e9nz\u00fcgyi k\u00f6lts\u00e9gvet\u00e9si fegyelemnek azt a szintj\u00e9t l\u00e9trehozni, amely megengedte volna sz\u00e1mukra az alacsony ad\u00f3kulcsok bevezet\u00e9s\u00e9t.\n\u00a0\u00a0\u00a0\u00a0Eml\u00e9keztetett arra, hogy a magyar gazdas\u00e1g \u00e9s beruh\u00e1z\u00e1si k\u00f6rnyezet versenyk\u00e9pess\u00e9g\u00e9nek egyik legfontosabb eleme az, hogy Eur\u00f3pa legalacsonyabb munk\u00e1t \u00e9s v\u00e1llalkoz\u00e1sokat terhel\u0151 ad\u00f3it Magyarorsz\u00e1gon kell fizetni. Ennek pedig fontos el\u0151felt\u00e9tele volt a p\u00e9nz\u00fcgyi \u00e9s k\u00f6lts\u00e9gvet\u00e9si fegyelem megtart\u00e1sa, mik\u00f6zben m\u00e1s orsz\u00e1gok erre nem voltak k\u00e9pesek, ez\u00e9rt nem is tudtak ad\u00f3t cs\u00f6kkenteni - h\u00edvta fel a figyelmet Szijj\u00e1rt\u00f3.\n\u00a0\u00a0\u00a0\u00a0Magyarorsz\u00e1g tov\u00e1bbra is \"a seg\u00e9ly helyett munk\u00e1t\" elvet alkalmazza, \u00e9s azon lesz, hogy a j\u00f6v\u0151ben is fenntartsa az ad\u00f3cs\u00f6kkent\u00e9si politik\u00e1t. \"Nem fogadunk el semmilyen olyan nemzetk\u00f6zi nyom\u00e1st vagy szab\u00e1lyt, amely ad\u00f3emel\u00e9shez vezetne Magyarorsz\u00e1gon\" - hangs\u00falyozta.\n\u00a0\u00a0\u00a0\u00a0A miniszter ugyanakkor abban egyet\u00e9rtett, hogy a nagy technol\u00f3giai c\u00e9gek ad\u00f3z\u00e1si k\u00e9rd\u00e9s\u00e9re megold\u00e1st kell tal\u00e1lni, \u00e9s az \u00e9rt\u00e9kteremt\u00e9s helysz\u00edn\u00e9n mindenk\u00e9ppen t\u00f6rt\u00e9nnie kell ad\u00f3fizet\u00e9snek.\n\u00a0\u00a0\u00a0\u00a0\"Ne tegy\u00fck azt lehet\u0151v\u00e9, hogy a nagy technol\u00f3giai c\u00e9gek jogtalan versenyel\u0151nyt \u00e9lvezzenek nemzetk\u00f6zi ad\u00f3szab\u00e1lyoz\u00e1s h\u00edj\u00e1n!\" - fogalmazott a miniszter, aki szerint a k\u00e9rd\u00e9s megnyugtat\u00f3 rendez\u00e9s\u00e9ben az OECD-nek nagy szerepe lesz.\n\u00a0\u00a0\u00a0\u00a0A szervezet megv\u00e1lasztott \u00faj f\u0151titk\u00e1ra j\u00fanius 1-j\u00e9n l\u00e9p hivatalba, \u00e9s megv\u00e1laszt\u00e1sa \u00f3ta els\u0151k\u00e9nt Szijj\u00e1rt\u00f3 P\u00e9tert fogadta.\n\u00a0\u00a0\u00a0\u00a0Az ausztr\u00e1l Mathias Cormann a k\u00fclgazdas\u00e1gi \u00e9s k\u00fcl\u00fcgyminiszter szerint pragmatikus, \u00e9szszer\u0171 megk\u00f6zel\u00edt\u00e9st alkalmaz, sz\u00e1nd\u00e9kai szerint nem engedi az ideol\u00f3giai vit\u00e1kat bet\u00f6rni a gazdas\u00e1gpolitikai elk\u00e9pzel\u00e9sek k\u00f6z\u00e9.\n\u00a0\u00a0\u00a0\u00a0\"Sz\u00e1munkra fontos, hogy az OECD tov\u00e1bbra is t\u00e1mogassa a tagorsz\u00e1gokat a gazdas\u00e1gi fejl\u0151d\u00e9shez sz\u00fcks\u00e9ges gazdas\u00e1gi\u00a0\u00a0d\u00f6nt\u00e9sek meghozatal\u00e1ban, annak tiszteletben tart\u00e1s\u00e1val, hogy a gazdas\u00e1gpolitik\u00e1k minden esetben a nemzeti d\u00f6nt\u00e9si k\u00f6rben vannak\" - fogalmazott Szijj\u00e1rt\u00f3 P\u00e9ter, aki szerint az \u00faj f\u0151titk\u00e1r garanci\u00e1t jelent erre, ez\u00e9rt is t\u00e1mogatta \u0151t Magyarorsz\u00e1g a jel\u00f6lts\u00e9gekor.\n\nMTI 2021. m\u00e1jus 18., kedd 16:47\n\n"}]