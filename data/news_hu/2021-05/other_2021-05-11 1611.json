[{"date": "2021-05-11 16:11", "url": "https://koronavirus.gov.hu/cikkek/varga-judit-elutasitottunk-minden-politikai-tamadast-biztonsagos-oltoanyagokkal-szemben", "h1": "Varga Judit: elutas\u00edtottunk minden politikai t\u00e1mad\u00e1st a biztons\u00e1gos olt\u00f3anyagokkal szemben", "body": "\nA magyar korm\u00e1ny kezdett\u0151l fogva hangs\u00falyozta, hogy az olt\u00e1s nem politikai k\u00e9rd\u00e9s, ez\u00e9rt elutas\u00edtunk minden politikai ind\u00edttat\u00e1s\u00fa t\u00e1mad\u00e1st a hat\u00e1sos \u00e9s biztons\u00e1gos olt\u00f3anyagokkal szemben - jelentette ki Varga Judit igazs\u00e1g\u00fcgyi miniszter az egyik k\u00f6z\u00f6ss\u00e9gi oldalon k\u00f6zz\u00e9tett \u00fczenet\u00e9ben kedden.\n\n\nVarga Judit az uni\u00f3s tag\u00e1llamok \u00e1ltal\u00e1nos \u00fcgyek\u00e9rt felel\u0151s minisztereinek br\u00fcsszeli tan\u00e1cs\u00fcl\u00e9s\u00e9t k\u00f6vet\u0151en k\u00f6zz\u00e9tett \u00fczenet\u00e9ben kijelentette: amikor emberi \u00e9letek vannak vesz\u00e9lyben, \"nem megengedhet\u0151, hogy politikai alapon v\u00e1logassunk\" vakcina \u00e9s vakcina k\u00f6z\u00f6tt.\n\u00a0\u00a0\u00a0\u00a0\"Biztosak voltunk abban, hogy \u00fagy tudjuk a legt\u00f6bb ember\u00e9letet megmenteni, ha mindent megtesz\u00fcnk az\u00e9rt, hogy a legt\u00f6bb vakcina rendelkez\u00e9sre \u00e1lljon\" - fogalmazott.\n\u00a0\u00a0\u00a0\u00a0Elmondta, Magyarorsz\u00e1g m\u00e1ra els\u0151 Eur\u00f3p\u00e1ban az \u00e1toltotts\u00e1g tekintet\u00e9ben. Vakcina van, \"mindenkit k\u00e9pesek vagyunk beoltani\", a c\u00e9l, hogy Magyarorsz\u00e1g mihamarabb el\u00e9rje az 5 milli\u00f3 oltottat - k\u00f6z\u00f6lte.\nT\u00e1j\u00e9koztat\u00e1sa szerint az \u00c1ltal\u00e1nos \u00dcgyek Tan\u00e1csa \u00fcl\u00e9s\u00e9n az uni\u00f3s olt\u00e1si helyzet mellett sz\u00f3 volt a rezsics\u00f6kkent\u00e9s k\u00e9rd\u00e9sk\u00f6r\u00e9r\u0151l is. Elmondta: az \u00fcl\u00e9sen vil\u00e1goss\u00e1 tette, hogy a magyar korm\u00e1ny nem t\u00e1mogat semmilyen kezdem\u00e9nyez\u00e9st, ami n\u00f6veln\u00e9 a lakoss\u00e1gi energia\u00e1rakat.\n\u00a0\u00a0\u00a0\u00a0\"Megv\u00e9dj\u00fck a rezsics\u00f6kkent\u00e9st\" - fogalmazott.\n\u00a0\u00a0\u00a0\u00a0Egy m\u00e1sik bejegyz\u00e9s\u00e9ben arr\u00f3l is t\u00e1j\u00e9koztatott, hogy a tan\u00e1cskoz\u00e1s marg\u00f3j\u00e1n tal\u00e1lkozott Didier Reynders igazs\u00e1g\u00fcgy\u00e9rt felel\u0151s uni\u00f3s biztossal, akivel megosztotta a kor\u00e1bbi, Magyarorsz\u00e1got alaptalanul b\u00edr\u00e1l\u00f3 jog\u00e1llamis\u00e1gi jelent\u00e9ssel kapcsolatos agg\u00e1lyait. Eml\u00e9keztetett: az Eur\u00f3pai Bizotts\u00e1g m\u00e9g \u00e1prilisban tett \u00edg\u00e9retet arra, hogy az idei jelent\u00e9s\u00fck minden tag\u00e1llamot egyenl\u0151 m\u00e9rc\u00e9vel m\u00e9r majd, kit\u00e9rve a meg\u00edt\u00e9l\u00e9s\u00fck szerint pozit\u00edv tag\u00e1llami fejlem\u00e9nyekre is.\n\u00a0\u00a0\u00a0\u00a0\"Tov\u00e1bbra is elv\u00e1rjuk, hogy a 2021-es jog\u00e1llamis\u00e1gi jelent\u00e9s p\u00e1rtatlan, val\u00f3s t\u00e9nyeken alapul\u00f3, a magyar korm\u00e1ny \u00e1ll\u00e1spontj\u00e1t is mag\u00e1ban foglal\u00f3 besz\u00e1mol\u00f3 legyen\" - fogalmazott.\nA magyar korm\u00e1ny mindig nyitott marad a p\u00e1rbesz\u00e9dre, hogy az egyoldal\u00fa \u00e9s f\u00e9lrevezet\u0151 t\u00e1j\u00e9koztat\u00e1s helyett egy \u0151szinte \u00e9s a k\u00f6lcs\u00f6n\u00f6s tiszteleten alapul\u00f3 v\u00e9lem\u00e9nycsere alakuljon ki - tette hozz\u00e1 Varga Judit.\n\nMTI 2021. m\u00e1jus 11., kedd 16:04\n\u00a0\n\n"}]