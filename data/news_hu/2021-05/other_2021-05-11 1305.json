[{"date": "2021-05-11 13:05", "url": "https://koronavirus.gov.hu/cikkek/varga-mihaly-kormany-15-milliard-forinttal-tamogatja-elelmiszeripari-cegek-beruhazasait", "h1": "Varga Mih\u00e1ly: a korm\u00e1ny 1,5 milli\u00e1rd forinttal t\u00e1mogatja \u00e9lelmiszeripari c\u00e9gek beruh\u00e1z\u00e1sait", "body": "\nA Gazdas\u00e1g-\u00fajraind\u00edt\u00e1si akci\u00f3terv keret\u00e9ben h\u00e1rom \u00e9lelmiszeripari c\u00e9g 2,6 milli\u00e1rd forintos beruh\u00e1z\u00e1s\u00e1hoz 1,5 milli\u00e1rd forinttal j\u00e1rul hozz\u00e1 a korm\u00e1ny a Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv program (Ginop) m\u00e9g szabad forr\u00e1saib\u00f3l - jelentette be\u00a0Varga\u00a0Mih\u00e1ly p\u00e9nz\u00fcgyminiszter a t\u00e1mogat\u00e1si szerz\u0151d\u00e9sek al\u00e1\u00edr\u00e1sa alkalm\u00e1b\u00f3l tartott sajt\u00f3t\u00e1j\u00e9koztat\u00f3n kedden, Budapesten.\n\n\nHangs\u00falyozta: v\u00e1ls\u00e1g idej\u00e9n nem visszafogni, hanem \u00f6szt\u00f6n\u00f6zni kell a beruh\u00e1z\u00e1sokat, a t\u00e1mogat\u00e1sokat nem elvonni kell, hanem meg kell t\u00f6bbsz\u00f6r\u00f6zni.\n\u00a0\u00a0\u00a0\u00a0A korm\u00e1ny tavaly t\u00f6bb mint 4000 milli\u00e1rd forintot ford\u00edtott beruh\u00e1z\u00e1sok t\u00e1mogat\u00e1s\u00e1ra, id\u00e9n 6172 milli\u00e1rd forintot, j\u00f6v\u0151re pedig 7308 milli\u00e1rd forintot sz\u00e1nnak gazdas\u00e1g-\u00fajraind\u00edt\u00e1si c\u00e9lokra - ismertette.\n\u00a0\u00a0\u00a0\u00a0A magyar \u00e9lelmiszeripar szerepl\u0151i b\u00edznak a j\u00f6v\u0151ben, fejlesztenek, \u00e9s ezzel hozz\u00e1j\u00e1rulnak a gazdas\u00e1g \u00fajraindul\u00e1s\u00e1hoz - mutatott r\u00e1\u00a0Varga\u00a0Mih\u00e1ly. T\u00e1j\u00e9koztat\u00e1sa szerint a F\u00e9legyh\u00e1zi Tej Kft. 820 milli\u00f3 forintos beruh\u00e1z\u00e1s\u00e1t, a M\u00e1rka \u00dcd\u00edt\u0151gy\u00e1rt\u00f3 k\u00f6zel egymilli\u00e1rd forintos beruh\u00e1z\u00e1s\u00e1t, illetve az \u00e9dess\u00e9geket gy\u00e1rt\u00f3 U \u00e9s U Kft. t\u00f6bb mint 830 milli\u00f3 forintos beruh\u00e1z\u00e1s\u00e1t egyenk\u00e9nt 500 milli\u00f3 forinttal t\u00e1mogatja a korm\u00e1ny. A v\u00e1llalkoz\u00e1sok a Ginop \u00e9lelmiszeripari beruh\u00e1z\u00e1sokat t\u00e1mogat\u00f3, az els\u0151 negyed\u00e9vben meghirdetett p\u00e1ly\u00e1zat els\u0151 h\u00e1rom nyertesei.\n\u00a0\u00a0\u00a0\u00a0Varga\u00a0Mih\u00e1ly elmondta: a magyar v\u00e1ls\u00e1gkezel\u00e9shez illeszked\u0151 l\u00e9p\u00e9s, hogy a Ginop forr\u00e1sait a megv\u00e1ltozott gazdas\u00e1gi helyzethez igaz\u00edtott\u00e1k. A Ginop a 2014-2020 k\u00f6z\u00f6tti uni\u00f3s fejleszt\u00e9spolitikai id\u0151szak legnagyobb operat\u00edv programja, \u00f6sszesen 3000 milli\u00e1rd forinttal seg\u00edti a kis- \u00e9s k\u00f6zepes v\u00e1llalkoz\u00e1sokat - eml\u00e9keztetett.\n\u00a0\u00a0\u00a0\u00a0A p\u00e9nz\u00fcgyminiszter arr\u00f3l is besz\u00e9lt, hogy Magyarorsz\u00e1g l\u00e9p\u00e9sel\u0151nyben lehet az uni\u00f3s tag\u00e1llamok k\u00f6z\u00f6tt a gazdas\u00e1g \u00fajraind\u00edt\u00e1s\u00e1ban. Ez az elm\u00falt \u00e9vtized gazdas\u00e1gi teljes\u00edtm\u00e9ny\u00e9nek, a j\u00f3 olt\u00e1si eredm\u00e9nyeknek \u00e9s a beruh\u00e1z\u00e1s\u00f6szt\u00f6nz\u0151, illetve ad\u00f3cs\u00f6kkent\u0151 gazdas\u00e1gpolitik\u00e1nak k\u00f6sz\u00f6nhet\u0151 - jegyezte meg utalva arra, hogy a mostani v\u00e1ls\u00e1gkezel\u00e9s nagym\u00e9rt\u00e9kben elt\u00e9r a 2008-ast\u00f3l. A keleti vakcin\u00e1k beszerz\u00e9se sok vit\u00e1t v\u00e1ltott ki, ut\u00f3lag azonban j\u00f3 d\u00f6nt\u00e9snek bizonyult, az\u00f3ta m\u00e1r t\u00f6bb nemzetk\u00f6zi hat\u00f3s\u00e1g j\u00f3v\u00e1hagyta ezeket az olt\u00f3anyagokat - f\u0171zte hozz\u00e1.\n\u00a0\u00a0\u00a0\u00a0A magyar gazdas\u00e1g id\u00e9n v\u00e1rhat\u00f3an 4,3 sz\u00e1zal\u00e9kkal, j\u00f6v\u0151re pedig 5 sz\u00e1zal\u00e9k feletti m\u00e9rt\u00e9kben fog b\u0151v\u00fclni - hangs\u00falyozta a p\u00e9nz\u00fcgyminiszter. Hozz\u00e1tette: ezzel az orsz\u00e1g vissza\u00e1ll arra a n\u00f6veked\u00e9si p\u00e1ly\u00e1ra, amelyen a j\u00e1rv\u00e1ny kit\u00f6r\u00e9se el\u0151tt haladt, Magyarorsz\u00e1g \u00fajra azon uni\u00f3s orsz\u00e1gok k\u00f6z\u00e9 tartozhat, ahol a gazdas\u00e1g a leggyorsabban n\u00f6vekszik.\n\nMTI 2021. m\u00e1jus 11.\n\n"}]