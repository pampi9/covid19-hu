[{"date": "2021-05-16 13:56", "url": "https://koronavirus.gov.hu/cikkek/szijjarto-ujabb-12-millio-sinopharm-vakcina-erkezett-magyarorszagra", "h1": "Szijj\u00e1rt\u00f3: \u00fajabb 1,2 milli\u00f3 Sinopharm-vakcina \u00e9rkezett Magyarorsz\u00e1gra", "body": "\nVas\u00e1rnap \u00fajabb 1,2 milli\u00f3 adag Sinopharm-vakcina \u00e9rkezett K\u00edn\u00e1b\u00f3l Magyarorsz\u00e1gra, ezzel m\u00e1r 4,5 milli\u00f3ra n\u0151tt a lesz\u00e1ll\u00edtott k\u00ednai vakcin\u00e1k sz\u00e1ma - nyilatkozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az MTI-nek.\n\n\n\u00a0\u00a0\u00a0\u00a0Hozz\u00e1tette: k\u00f6sz\u00f6nettel tartoznak a k\u00ednai partnereknek a korrekts\u00e9g\u00fck\u00e9rt, mivel a m\u00e1jus 31-i hat\u00e1rid\u0151 el\u0151tt b\u0151 k\u00e9t h\u00e9ttel lesz\u00e1ll\u00edtott\u00e1k ezt a mennyis\u00e9get is.\n\u00a0\u00a0\u00a0\u00a0\"Pontosan tudjuk, hogy minden nap sz\u00e1m\u00edt\", hiszen min\u00e9l el\u0151bb tudj\u00e1k beoltani az embereket, ann\u00e1l el\u0151bb alakul ki a v\u00e9detts\u00e9g, \u00e9s ann\u00e1l el\u0151bb ker\u00fclnek biztons\u00e1gba - hangs\u00falyozta a miniszter.\n\u00a0\u00a0\u00a0\u00a0Arra is kit\u00e9rt, hogy a vas\u00e1rnapi sz\u00e1ll\u00edtm\u00e1nnyal \u00f6sszesen 6,5 milli\u00f3 keleti vakcina \u00e9rkezett Magyarorsz\u00e1gra. Ezek n\u00e9lk\u00fcl lehetetlen lett volna el\u00e9rni a 4,6 milli\u00f3s beoltotts\u00e1gi szintet, \u00e9s ezek a vakcin\u00e1k k\u00fcl\u00f6n\u00f6sen fontosak ahhoz, hogy mihamarabb el lehessen \u00e9rni az \u00f6tmilli\u00f3 beoltottat Magyarorsz\u00e1gon.\n\u00a0\u00a0\u00a0\u00a0Eml\u00e9keztetett: a Sinopharm-vakcina glob\u00e1lis haszn\u00e1lat\u00e1t a k\u00f6zelm\u00faltban enged\u00e9lyezte az Eg\u00e9szs\u00e9g\u00fcgyi Vil\u00e1gszervezet (WHO), \u00edgy - emelte ki Szijj\u00e1rt\u00f3 P\u00e9ter - mindenki biztos lehet abban, hogy ez az olt\u00f3anyag hat\u00e1sos \u00e9s biztons\u00e1gos is.\nMTI\n\n"}]