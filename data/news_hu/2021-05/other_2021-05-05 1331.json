[{"date": "2021-05-05 13:31", "url": "https://koronavirus.gov.hu/cikkek/operativ-torzs-vademelest-javasol-rendorseg-egy-virusszkeptikussal-szemben", "h1": "Operat\u00edv t\u00f6rzs: v\u00e1demel\u00e9st javasol a rend\u0151rs\u00e9g egy v\u00edrusszkeptikussal szemben", "body": "\nR\u00e9mh\u00edrterjeszt\u00e9s miatt javasol v\u00e1demel\u00e9st a rend\u0151rs\u00e9g egy v\u00edrusszkeptikussal szemben, a nyomoz\u00e1st a napokban fejezt\u00e9k be, \u00e9s az \u00fcgy iratait megk\u00fcldt\u00e9k az \u00fcgy\u00e9szs\u00e9gnek - jelentette be az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f felid\u00e9zte: tavaly decemberben sz\u00e1molt be arr\u00f3l, hogy a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda kiberb\u0171n\u00f6z\u00e9s elleni f\u0151oszt\u00e1lya r\u00e9mh\u00edrterjeszt\u00e9s miatt ind\u00edtott nyomoz\u00e1st v\u00edrusszkeptikusokkal szemben. Hozz\u00e1tette: az elj\u00e1r\u00e1sban meg\u00e1llap\u00edtott\u00e1k, hogy egyik\u00fck nagy nyilv\u00e1noss\u00e1g el\u0151tt olyan cikket publik\u00e1lt, amelyben a maszkvisel\u00e9ssel \u00e9s a koronav\u00edrus-j\u00e1rv\u00e1ny vesz\u00e9lyess\u00e9g\u00e9vel szemben fogalmazott meg \u00e1ll\u00edt\u00e1sokat. A tov\u00e1bbi gyan\u00fas\u00edtottak ellen tov\u00e1bb nyomoznak.\n\u00a0\u00a0\u00a0\u00a0Az alezredes \u00fagy fogalmazott: a sz\u00e9les k\u00f6rben terjesztett kijelent\u00e9sek a rend\u0151rs\u00e9g \u00e1ll\u00e1spontja szerint alkalmasak voltak arra, hogy a j\u00e1rv\u00e1ny\u00fcgyi v\u00e9dekez\u00e9st akad\u00e1lyozz\u00e1k vagy ak\u00e1r meghi\u00fas\u00edts\u00e1k.\n\u00a0\u00a0\u00a0\u00a0G\u00e1l Krist\u00f3f sem decemberben, sem a szerdai t\u00e1j\u00e9koztat\u00f3n nem nevezte meg az \u00fcgy gyan\u00fas\u00edtottj\u00e1t, ugyanakkor az MTI az \u00fcgyet j\u00f3l ismer\u0151 forr\u00e1sb\u00f3l \u00fagy tudja: G\u0151d\u00e9ny Gy\u00f6rgyr\u0151l van sz\u00f3.\nA sz\u00f3viv\u0151 december 11-\u00e9n, az operat\u00edv t\u00f6rzs aznapi online sajt\u00f3t\u00e1j\u00e9koztat\u00f3j\u00e1n besz\u00e9lt arr\u00f3l, hogy n\u00e9gy olyan emberhez k\u00f6thet\u0151 helysz\u00ednen tartottak h\u00e1zkutat\u00e1st, akik \"a v\u00edrusszkeptikus tartalmak hangad\u00f3i\".\n\u00a0\u00a0\u00a0\u00a0Szint\u00e9n aznap a Facebook-oldal\u00e1n a mag\u00e1t Doktor G\u0151d\u00e9nynek nevez\u0151 f\u00e9rfi feles\u00e9ge azt k\u00f6z\u00f6lte: \"hajnalban megsz\u00e1lltak benn\u00fcnket, majd h\u00e1zkutat\u00e1s \u00e9s lefoglal\u00e1s ut\u00e1n Gyurit elvitt\u00e9k a magukat +nemzetinek+ mond\u00f3 nyomoz\u00f3iroda emberei\".\n\u00a0\u00a0\u00a0\u00a0Az elm\u00falt napi adatokat ismertetve G\u00e1l Krist\u00f3f a szerdai t\u00e1j\u00e9koztat\u00f3n elmondta: a rend\u0151r\u00f6k 527 emberrel szemben int\u00e9zkedtek a maszkvisel\u00e9si k\u00f6telezetts\u00e9g elmulaszt\u00e1sa miatt kedden. K\u00f6z\u00fcl\u00fck 512-en a k\u00f6zter\u00fcleten, 6-an t\u00f6megk\u00f6zleked\u00e9si j\u00e1rm\u0171v\u00f6k\u00f6n, illetve a meg\u00e1ll\u00f3ikban, 9-en pedig egy\u00e9b z\u00e1rt helyen nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0Az \u00e9jf\u00e9l \u00e9s reggel 5 \u00f3ra k\u00f6z\u00f6tt \u00e9rv\u00e9nyben l\u00e9v\u0151 kij\u00e1r\u00e1si tilalom megszeg\u00e9se miatt 63-szor int\u00e9zkedtek, 18, Magyarorsz\u00e1gon \u00e1tutaz\u00f3 emberrel szemben pedig az\u00e9rt, mert nem tartott\u00e1k be a r\u00e1juk vonatkoz\u00f3 rendelkez\u00e9seket.\nHat\u00f3s\u00e1gi h\u00e1zi karant\u00e9nban jelenleg 24 796 ember van, k\u00f6z\u00fcl\u00fck 1499-en haszn\u00e1lj\u00e1k az online ellen\u0151rz\u00e9sre fejlesztett mobil alkalmaz\u00e1st - ismertette a sz\u00f3viv\u0151.\n\nMTI 2021. m\u00e1jus 5., szerda 12:55\n\n"}]