[{"date": "2021-05-08 12:39", "url": "https://koronavirus.gov.hu/cikkek/gyorgy-istvan-hetfon-kedden-es-szerdan-foglalhatnak-idopontot-oltasra-16-18-ev-kozottiek", "h1": "Gy\u00f6rgy Istv\u00e1n: h\u00e9tf\u0151n, kedden \u00e9s szerd\u00e1n foglalhatnak id\u0151pontot olt\u00e1sra a 16-18 \u00e9v k\u00f6z\u00f6ttiek", "body": "\nA 16-18 \u00e9ves regisztr\u00e1ltak sz\u00e1m\u00e1ra h\u00e9tf\u0151n, kedden \u00e9s szerd\u00e1n ny\u00edlik meg az\u00a0\u00a0id\u0151pontfoglal\u00e1s lehet\u0151s\u00e9ge a koronav\u00edrus elleni olt\u00e1sra, \u00e9s cs\u00fct\u00f6rt\u00f6kt\u0151l kezdik a koroszt\u00e1ly olt\u00e1s\u00e1t Pfizer-vakcin\u00e1val - nyilatkozta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra szombaton a k\u00f6zm\u00e9di\u00e1nak.\n\n\u00a0\n\u00a0\u00a0\u00a0\u00a0Gy\u00f6rgy Istv\u00e1n, aki egyben az orsz\u00e1gos olt\u00e1si munkacsoport vezet\u0151je is, elmondta: p\u00e9ntek \u00e9jf\u00e9lig 60 ezer fiatal regisztr\u00e1lt az olt\u00e1sra.\n\u00a0\u00a0\u00a0\u00a0Felh\u00edvta a figyelmet, hogy az olt\u00e1s bead\u00e1s\u00e1hoz sz\u00fcks\u00e9g van egy sz\u00fcl\u0151i beleegyez\u0151 nyilatkozatra is, e dokumentum n\u00e9lk\u00fcl nem fogj\u00e1k megkapni az olt\u00e1st.\n\u00a0\u00a0\u00a0\u00a0Hozz\u00e1tette: a 16-18 \u00e9vesek koroszt\u00e1ly\u00e1ba 197 ezren tartoznak, p\u00e9ntekig 60 ezren regisztr\u00e1ltak olt\u00e1sra; a 16. \u00e9let\u00e9v\u00fcket id\u00e9n bet\u00f6lt\u0151k 75 ezren vannak \u00e9s a 18. \u00e9let\u00e9v\u00fcket elhagy\u00f3k sz\u00e1ma is t\u00f6bb t\u00edzezer.\n\u00a0\u00a0\u00a0\u00a0Megjegyezte, amennyiben nem haszn\u00e1lj\u00e1k fel e koroszt\u00e1lyn\u00e1l a sz\u00e1mukra rendelt Pfizer-vakcin\u00e1t, az operat\u00edv t\u00f6rzs fog d\u00f6nt\u00e9st hozni a megmarad\u00f3, fel nem haszn\u00e1lt adagokr\u00f3l.\n\u00a0\u00a0\u00a0\u00a0Gy\u00f6rgy Istv\u00e1n k\u00f6z\u00f6lte azt is, hogy h\u00e1rom vakcin\u00e1ra - a Sinopharmra, a Szputnyik V-re \u00e9s az AstraZenec\u00e1ra - id\u0151pontfoglal\u00e1si lehet\u0151s\u00e9ge van a regisztr\u00e1ltaknak, illetve megny\u00edlt a regisztr\u00e1ci\u00f3s lehet\u0151s\u00e9g azoknak, akiknek nincs taj-sz\u00e1ma.\n\u00a0\u00a0\u00a0\u00a0Az \u00e1llamtitk\u00e1r \u00fagy fogalmazott, a regisztr\u00e1ltak m\u00e1r r\u00f6vid id\u0151 alatt - ak\u00e1r m\u00e1snap - is olt\u00e1shoz juthatnak.\n\u00a0\u00a0\n\u00a0\u00a0Magyarorsz\u00e1gon abba a szakaszba l\u00e9pett az olt\u00e1si program, amikor m\u00e1r az \"egy\u00e9ni felel\u0151ss\u00e9g domin\u00e1l\", hiszen id\u0151pontfoglal\u00e1ssal b\u00e1rki saj\u00e1t id\u0151beoszt\u00e1sa szerint tud olt\u00e1sra menni - jegyezte meg.\n\u00a0\u00a0\u00a0\u00a0Az olt\u00e1si munkacsoport vezet\u0151je kiemelte, hogy p\u00e9nteken az Eg\u00e9szs\u00e9g\u00fcgyi Vil\u00e1gszervezet (WHO) j\u00f3v\u00e1hagyta a Sinopharm-vakcina vesz\u00e9lyhelyzeti alkalmaz\u00e1s\u00e1t.\n\u00a0\u00a0\u00a0\u00a0Ezzel a vakcin\u00e1val m\u00e1r t\u00f6bb milli\u00f3 embert beoltottak vil\u00e1gszerte, \u00e9s a magyar korm\u00e1ny j\u00f3 d\u00f6nt\u00e9st hozott, hogy a nyugatiak mellett keleti vakcin\u00e1kat is beszerzett - emelte ki.\n\u00a0\u00a0\u00a0\u00a0Gy\u00f6rgy Istv\u00e1n besz\u00e1molt arr\u00f3l is, hogy a szombaton \u00e9rkez\u0151 Moderna-vakcin\u00e1b\u00f3l h\u00e1romezer h\u00e1ziorvos fog kapni, 1900 praxisnak pedig Janssen-olt\u00f3anyagot k\u00fcldenek.\n\u00a0\u00a0\u00a0\u00a0Mint mondta, tov\u00e1bbra is j\u00f3l halad az olt\u00e1si program Magyarorsz\u00e1gon, eddig t\u00f6bb mint 4 milli\u00f3 260 ezren kapt\u00e1k meg m\u00e1r valamely olt\u00e1s els\u0151 adagj\u00e1t \u00e9s 2 milli\u00f3 450 ezren a m\u00e1sodik d\u00f3zist is.\n\u00a0\u00a0\u00a0\n\u00a0Ezekkel az olt\u00e1si adatokkal M\u00e1lta ut\u00e1n a m\u00e1sodik helyen \u00e1ll Magyarorsz\u00e1gon Eur\u00f3p\u00e1ban. Hozz\u00e1tette: az eur\u00f3pai uni\u00f3s \u00e1toltotts\u00e1g 27 sz\u00e1zal\u00e9kos, a magyar 43 sz\u00e1zal\u00e9kos. Az olt\u00e1sra regisztr\u00e1ltak sz\u00e1ma meghaladja a 4 milli\u00f3 850 ezret.\n\u00a0\u00a0\u00a0\u00a0A v\u00e9detts\u00e9gi igazolv\u00e1nyokkal kapcsolatban Gy\u00f6rgy Istv\u00e1n elmondta, eddig t\u00f6bb mint n\u00e9gymilli\u00f3t k\u00fcldtek ki, \u00e9s t\u00edz sz\u00e1zal\u00e9k alatti a panaszok sz\u00e1ma.\n\u00a0\u00a0\u00a0\u00a0Azt javasolta azoknak, akik valamilyen okb\u00f3l nem kapt\u00e1k k\u00e9zhez igazolv\u00e1nyukat, hogy a korm\u00e1nyablakokban \u00e9rdekl\u0151djenek, ott kider\u00edtik mi\u00e9rt, hol akadt el az igazolv\u00e1ny.\n\u00a0\u00a0\u00a0\u00a0Hozz\u00e1tette: a k\u00f6zponti okm\u00e1nyirod\u00e1ban is kereshet\u0151k a meg nem \u00e9rkezett igazolv\u00e1nyok. Itt t\u00f6bb mint 25 ezer v\u00e9detts\u00e9gi igazolv\u00e1ny megvan, teh\u00e1t ha keresi valaki, akkor r\u00f6vid id\u0151n bel\u00fcl hozz\u00e1juthat.\n\u00a0\u00a0\u00a0\u00a0Jelezte, ha 30 napon bel\u00fcl nem \u00e9rkezik meg az igazolv\u00e1ny, a korm\u00e1nyrendelet \u00e9rtelm\u00e9ben nem kell megfizetni a h\u00e1romezer forintos igazgat\u00e1si d\u00edjat.\n\u00a0\u00a0\u00a0\u00a0Gy\u00f6rgy Istv\u00e1n elmondta, hogy a magyarorszag.hu fel\u00fclet\u00e9n elektronikusan is be lehet jelenteni a v\u00e9detts\u00e9gi igazolv\u00e1ny ir\u00e1nti ig\u00e9nyeket, \u00e9s a korm\u00e1ny azon lesz, hogy mindenki min\u00e9l el\u0151bb hozz\u00e1jusson igazolv\u00e1ny\u00e1hoz.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra, hogy id\u0151r\u0151l id\u0151re k\u00fcl\u00f6nf\u00e9le lej\u00e1rat\u00f3 kamp\u00e1nyok indultak a vakcin\u00e1kkal kapcsolatban. V\u00e9lem\u00e9nye szerint a politikusoknak tart\u00f3zkodniuk kell att\u00f3l, hogy v\u00e9lem\u00e9nyt mondjanak az olt\u00f3anyagokr\u00f3l, \u00e9s elbizonytalan\u00edts\u00e1k az embereket, mert ezen ember\u00e9letek m\u00falnak.\nMTI\n\n"}]