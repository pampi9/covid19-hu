[{"date": "2021-05-17 22:43", "url": "https://koronavirus.gov.hu/cikkek/ader-az-oltas-nyoman-mar-jarvanybol-kifele-vezet-az-ut", "h1": "\u00c1der: az olt\u00e1s nyom\u00e1n m\u00e1r a j\u00e1rv\u00e1nyb\u00f3l kifel\u00e9 vezet az \u00fat", "body": "\nUgyan t\u00f6bb mint egy \u00e9vvel a j\u00e1rv\u00e1ny kezdete ut\u00e1n sem mondhatjuk, hogy a v\u00e9g\u00e9re \u00e9rt\u00fcnk, \u00e1m m\u00e1r b\u00edzhatunk abban, hogy t\u00f6meges olt\u00e1s nyom\u00e1n \u00e1tl\u00e9pt\u00fck azt a hat\u00e1rt, ahonnan kifel\u00e9 vezet az \u00fat - jelentette ki a k\u00f6zt\u00e1rsas\u00e1gi eln\u00f6k a Magyarorsz\u00e1g Bar\u00e1tai Alap\u00edtv\u00e1ny online konferenci\u00e1j\u00e1n h\u00e9tf\u0151n.\n\n\u00c1der J\u00e1nos hangs\u00falyozta: ugyan m\u00e9g mindig sok a szenved\u00e9s, vesztes\u00e9geink sz\u00e1mosak \u00e9s feldolgozatlanok, \u00e1m imm\u00e1r itthon \u00e9s vil\u00e1gszerte hathat\u00f3s v\u00e9detts\u00e9get nyernek mindazok, akiket beoltanak.\n\u00a0\u00a0\u00a0\u00a0Magyarorsz\u00e1g r\u00e1ad\u00e1sul m\u00e1sokhoz k\u00e9pest j\u00f3l \u00e1ll az \u00e1toltotts\u00e1g tekintet\u00e9ben - tette hozz\u00e1 a politikus.\n\u00a0\u00a0\u00a0\u00a0Az \u00e1llamf\u0151 szerint, ma m\u00e1r bizonyosan m\u00e1sok vagyunk, mint a koronav\u00edrus el\u0151tt, \u00e9s tal\u00e1n jobban j\u00e1runk, ha egy megv\u00e1ltozott \u00e9letre k\u00f6z\u00f6sen k\u00e9sz\u00fcl\u00fcnk. Ugyanis mindannyian azt szeretn\u00e9nk, hogy a j\u00e1rv\u00e1ny ut\u00e1ni \u00e9let\u00fcnk jobb legyen.\n\u00a0\u00a0\u00a0\u00a0Felid\u00e9zte, hogy az idei imm\u00e1ron a m\u00e1sodik tavasz, amikor nem tudnak a hagyom\u00e1nyos, megszokott keretek k\u00f6z\u00f6tt tal\u00e1lkozni Magyarorsz\u00e1g bar\u00e1tai, hiszen egy \u00e9vvel ezel\u0151tt az egyetlen biztos megold\u00e1s a rendezv\u00e9ny lemond\u00e1sa volt.\n\u00a0\u00a0\u00a0\u00a0Ugyanakkor - folytatta - egy \u00e9v eltelt\u00e9vel nemcsak a k\u00f6r\u00fclm\u00e9nyeink lettek m\u00e1sok, hanem mi magunk is; a napr\u00f3l napra v\u00e1ltoz\u00f3 kil\u00e1t\u00e1sok megtan\u00edtott\u00e1k, hogy ha a nagyobb bajt el akarjuk ker\u00fclni, alkalmazkodnunk kell.\n\u00a0\u00a0\u00a0\u00a0\u00dagy v\u00e9lekedett: sokan nem gondolt\u00e1k, hogy 2021 els\u0151 fele m\u00e9g mindig a j\u00e1rv\u00e1nyr\u00f3l sz\u00f3l, pedig val\u00f3j\u00e1ban erre volt a nagyobb es\u00e9ly.\n\u00a0\u00a0\u00a0\u00a0Eml\u00e9keztetett arra: tavaly m\u00e1rciusban a h\u00edrek arr\u00f3l sz\u00f3ltak, hogy legal\u00e1bb h\u00e1rom \u00e9v vagy m\u00e9g t\u00f6bb kell a v\u00edrus ellen v\u00e9delmet ny\u00fajt\u00f3 vakcina kifejleszt\u00e9s\u00e9hez.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1t t\u00f6rv\u00e9nyszer\u0171en k\u00f6vette a m\u00e1sodik, \u00e9s mire a vakcin\u00e1k korai megjelen\u00e9s\u00e9vel f\u00e9nyt l\u00e1thattunk az alag\u00fat v\u00e9g\u00e9n, egy m\u00e9g er\u0151sebb, m\u00e9g gyilkosabb, harmadik hull\u00e1m \u00e9rt el minket - sorolta.\n\u00a0\u00a0\u00a0\u00a0A tov\u00e1bbiakban \u00c1der J\u00e1nos hangs\u00falyozta, hogy az elm\u00falt b\u0151 egy esztend\u0151 \u00e1lland\u00f3 bizonytalans\u00e1ga ut\u00e1n, lassan \u00fajra l\u00e9p\u00e9sel\u0151nybe ker\u00fclhet\u00fcnk, \u00e9s visszavehetj\u00fck a v\u00edrust\u00f3l a kezdem\u00e9nyez\u00e9st.\n\u00a0\u00a0\u00a0\u00a0\"Mert imm\u00e1ron vannak eszk\u00f6zeink. Mert er\u0151sebbek a v\u00e9delmi vonalaink. M\u00e1r k\u00e9sz\u00fclni tudunk a t\u00e1volabbi j\u00f6v\u0151re. Mert ha minden j\u00f3l megy, egy \u00e9ven bel\u00fcl saj\u00e1t olt\u00f3anyagunk is lesz\" - fogalmazott.\n\u00a0\nHangs\u00falyozta, hogy Magyarorsz\u00e1g bar\u00e1tai, hat\u00e1ron innen \u00e9s t\u00fal nagyon sokat tehetnek az\u00e9rt, hogy a v\u00e1ls\u00e1g ut\u00e1n jobbak, er\u0151sebbek, szolid\u00e1risabbak, \u00f3vatosabbak, el\u0151rel\u00e1t\u00f3bbak \u00e9s b\u00f6lcsebbek legy\u00fcnk, okosabban gazd\u00e1lkodjunk emberi \u00e9s term\u00e9szeti er\u0151forr\u00e1sainkkal.\n\u00a0\u00a0\u00a0\u00a0Felh\u00edvta a figyelmet arra, hogy az elm\u00falt h\u00f3napokban egy kiv\u00e1l\u00f3 magyar tud\u00f3s, Karik\u00f3 Katalin nev\u00e9t visszhangozta a vil\u00e1g. Ugyanis neki \u00e9s kutat\u00f3t\u00e1rsainak k\u00f6sz\u00f6nhet\u0151en ma \u00faj technol\u00f3gi\u00e1val k\u00e9sz\u00fclnek t\u00f6megesen az \u00e9letment\u0151 olt\u00f3anyagok.\n\u00a0\u00a0\u00a0\u00a0Ehhez kapcsol\u00f3dva a biok\u00e9mikushoz hasonl\u00f3 kitart\u00e1st \u00e9s elt\u00f6k\u00e9lts\u00e9get k\u00edv\u00e1nt a konferencia r\u00e9sztvev\u0151inek.\n\u00a0\u00a0\u00a0\u00a0\"Mert a j\u00e1rv\u00e1ny ut\u00e1ni \u00e9let\u00fcnk olyan lesz, amilyen megold\u00e1sokkal mi magunk el\u0151 tudunk \u00e1llni. Az eg\u00e9szs\u00e9g\u00fcgy fejleszt\u00e9s\u00e9ben, a gazdas\u00e1g \u00e1ll\u00f3k\u00e9pess\u00e9g\u00e9nek \u00e9s fenntarthat\u00f3s\u00e1g\u00e1nak n\u00f6vel\u00e9s\u00e9ben, a tudom\u00e1ny t\u00e1mogat\u00e1s\u00e1ban, k\u00f6z\u00f6ss\u00e9geink meger\u0151s\u00edt\u00e9s\u00e9ben\".\n\u00a0\u00a0\u00a0\u00a0\"Ebben a munk\u00e1ban Magyarorsz\u00e1g sz\u00e1m\u00edt bar\u00e1tai akt\u00edv k\u00f6zrem\u0171k\u00f6d\u00e9s\u00e9re (...) kitart\u00e1s\u00e1ra, egy\u00fcttm\u0171k\u00f6d\u00e9si k\u00e9szs\u00e9g\u00e9re, tud\u00e1s\u00e1ra, h\u0171s\u00e9g\u00e9re\" - mondta \u00c1der J\u00e1nos.\nMTI\n\n"}]