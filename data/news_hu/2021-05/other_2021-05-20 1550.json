[{"date": "2021-05-20 15:50", "url": "https://koronavirus.gov.hu/cikkek/orszagos-tisztifoorvos-hetfotol-feloldjak-korhazi-latogatasi-tilalmat", "h1": "Orsz\u00e1gos tisztif\u0151orvos: h\u00e9tf\u0151t\u0151l feloldj\u00e1k a k\u00f3rh\u00e1zi l\u00e1togat\u00e1si tilalmat", "body": "\nH\u00e9tf\u0151t\u0151l r\u00e9szlegesen feloldj\u00e1k a k\u00f3rh\u00e1zi l\u00e1togat\u00e1si tilalmat - jelentette be az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia hozz\u00e1tette: koronav\u00edrus-fert\u0151z\u00e9ssel kezelt beteget tov\u00e1bbra sem lehet l\u00e1togatni. A m\u00e1s oszt\u00e1lyokon fekv\u0151 betegekhez egy nap csak egy ember mehet be, egy \u00f3r\u00e1ra, \u00e9s a l\u00e1togat\u00f3nak v\u00e9detts\u00e9gi igazolv\u00e1nnyal kell rendelkeznie.\n\u00a0\u00a0\u00a0\u00a0\u00dagy fogalmazott, az olt\u00e1soknak k\u00f6sz\u00f6nhet\u0151en siker\u00fclt \u00farr\u00e1 lenni a j\u00e1rv\u00e1ny harmadik hull\u00e1m\u00e1n. Az olt\u00e1si id\u0151pontok \"nyitva vannak\", aki regisztr\u00e1lt, r\u00f6gt\u00f6n tud mag\u00e1nak id\u0151pontot foglalni - emelte ki. Regisztr\u00e1ci\u00f3:\u00a0https://vakcinainfo.gov.hu/\n\u00a0\u00a0\u00a0\u00a0Hozz\u00e1tette: a szerd\u00e1n meghirdetett 199 ezer adag Pfizer-vakcin\u00e1ra sz\u00f3l\u00f3 id\u0151pontok fel\u00e9t cs\u00fct\u00f6rt\u00f6k d\u00e9lre lefoglalt\u00e1k. Ezen k\u00edv\u00fcl az olt\u00f3pontokon AstraZeneca- \u00e9s Szputnyik V vakcina \u00e1ll rendelkez\u00e9sre, de m\u00e1r csak korl\u00e1tozott sz\u00e1mban. Szputnyik V olt\u00f3anyagb\u00f3l az orosz f\u00e9l m\u00e1r lesz\u00e1ll\u00edtotta a szerz\u0151d\u00f6tt mennyis\u00e9get - tette hozz\u00e1. Id\u0151pontfoglal\u00e1s olt\u00e1sra:\u00a0https://www.eeszt.gov.hu/hu/covid-oltas-idopontfoglalas\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 64 800 adag Moderna-, m\u00edg p\u00e9nteken 55 200 adag AstraZeneca-olt\u00f3anyag \u00e9rkezik, ezeket a m\u00e1sodik k\u00f6r\u00f6s olt\u00e1sokra haszn\u00e1lj\u00e1k fel. A h\u00e1ziorvosok pedig Sinopharm-, Janssen- \u00e9s Moderna-vakcin\u00e1val oltanak - ismertette.\nA szoci\u00e1lis int\u00e9zm\u00e9nyek statisztik\u00e1it ismertetve M\u00fcller Cec\u00edlia arr\u00f3l sz\u00f3lt, hogy ezekben az int\u00e9zm\u00e9nyekben tov\u00e1bb javult a helyzet.\n\u00a0\u00a0\u00a0\u00a0Mint mondta, jelenleg 1720 gondozottat tartanak nyilv\u00e1n koronav\u00edrus-pozit\u00edvk\u00e9nt, az \u00f6sszes gondozott k\u00e9t sz\u00e1zal\u00e9k\u00e1t. K\u00f3rh\u00e1zban k\u00f6z\u00fcl\u00fck 618-an vannak. A szoci\u00e1lis int\u00e9zm\u00e9nyekben \u00e9l\u0151k k\u00f6z\u00fcl csaknem h\u00faszezren betegedtek meg, 3788 gondozott halt meg a fert\u0151z\u00e9s k\u00f6vetkezt\u00e9ben, ez az \u00f6sszes magyarorsz\u00e1gi elhunyt 13 sz\u00e1zal\u00e9ka.\n\u00a0\u00a0\u00a0\u00a0A nemzetk\u00f6zi adatokkal \u00f6sszevetve a magyar adatokat, elmondhat\u00f3, hogy Magyarorsz\u00e1gon az elhunytak 13 sz\u00e1zal\u00e9ka volt gondozott, a nemzetk\u00f6zi adatok szerint a koronav\u00edrusban elhunytak 41 sz\u00e1zal\u00e9ka volt szoci\u00e1lis otthonok lak\u00f3ja - mondta.\nA szakember besz\u00e9lt arr\u00f3l is, hogy a j\u00e1rv\u00e1nyban 752 szoci\u00e1lis int\u00e9zm\u00e9nyben dolgoz\u00f3 volt \u00e9rintett, ez az \u00f6sszes dolgoz\u00f3 kevesebb mint egy sz\u00e1zal\u00e9ka, \u00e9s tizenkilencen hunytak el a v\u00edrusfert\u0151z\u00e9s k\u00f6vetkezt\u00e9ben.\n\u00a0\u00a0\u00a0\u00a0Kiemelte, m\u00e1ra az \u00f6sszes olt\u00e1sra jelentkezett gondoz\u00f3t \u00e9s \u00e1poltat beoltott\u00e1k, ami 89 ezer embert jelent. Az olt\u00e1soknak k\u00f6sz\u00f6nhet\u0151en 96 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma a gondozottak, \u00e9s 92 sz\u00e1zal\u00e9kkal a gondoz\u00f3kn\u00e1l - tette hozz\u00e1.\nM\u00fcller Cec\u00edlia elmondta azt is, hogy folyamatosan vizsg\u00e1lj\u00e1k a v\u00edrus genetikai \u00e1llom\u00e1ny\u00e1t, \u00e9s tov\u00e1bbra sem fedezt\u00e9k fel a mint\u00e1kban a v\u00edrus indiai vari\u00e1ns\u00e1t.\n\nMTI 2021. m\u00e1jus 20.\n\n"}]