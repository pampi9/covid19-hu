[{"date": "2021-05-31 09:11", "url": "https://koronavirus.gov.hu/cikkek/itm-gazdasag-ujrainditasahoz-nelkulozhetetlenek-bertamogatassal-megtartott-kutatok", "h1": "ITM: a gazdas\u00e1g \u00fajraind\u00edt\u00e1s\u00e1hoz n\u00e9lk\u00fcl\u00f6zhetetlenek a b\u00e9rt\u00e1mogat\u00e1ssal megtartott kutat\u00f3k", "body": "\nCsaknem 30 milli\u00e1rd forinttal seg\u00edtette a magasan k\u00e9pzett szakemberek munkahelyeinek meg\u0151rz\u00e9s\u00e9t a kutat\u00f3k \u00e9s fejleszt\u0151k innovat\u00edv b\u00e9rt\u00e1mogat\u00e1sa, a korm\u00e1ny nemzetk\u00f6zi kitekint\u00e9sben is egyed\u00fcl\u00e1ll\u00f3 programj\u00e1nak k\u00f6sz\u00f6nhet\u0151en mintegy 1500 c\u00e9g tarthatta meg m\u00e9rn\u00f6keit \u00e9s informatikusait a j\u00e1rv\u00e1nyhelyzetben. A b\u00e9rt\u00e1mogat\u00e1s lehet\u0151v\u00e9 teszi, hogy lend\u00fcletveszt\u00e9s n\u00e9lk\u00fcl folytat\u00f3djon a b\u0151v\u00fcl\u00e9s a Magyarorsz\u00e1g j\u00f6v\u0151j\u00e9t jelent\u0151 innov\u00e1ci\u00f3ban \u00e9s kutat\u00e1s-fejleszt\u00e9sben - \u00e9rt\u00e9kelte Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a h\u00e9tf\u0151n z\u00e1rul\u00f3 programot.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nye felid\u00e9zi: a munk\u00e1ltat\u00f3k tavaly \u00e1prilist\u00f3l augusztusig, majd az \u00e9v els\u0151 \u00f6t h\u00f3napj\u00e1ban ny\u00fajthatt\u00e1k be b\u00e9rt\u00e1mogat\u00e1si k\u00e9relmeiket a kutat\u00e1s, fejleszt\u00e9s \u00e9s innov\u00e1ci\u00f3 ter\u00fclet\u00e9n dolgoz\u00f3 munkav\u00e1llal\u00f3ik ut\u00e1n. Az ITM a j\u00e1rv\u00e1nyhelyzet kedvez\u0151 alakul\u00e1sa miatt a ny\u00e1ri meghosszabb\u00edt\u00e1st m\u00e1r nem tartotta indokoltnak. Az ig\u00e9nyl\u00e9seket \u00edgy ebben az \u00fctemben utolj\u00e1ra h\u00e9tf\u0151n fogadj\u00e1k a korm\u00e1nyhivatalok.\n\u00a0\u00a0\u00a0\u00a0A \"v\u00edrusv\u00e1ls\u00e1g\" miatt \u00e9letre h\u00edvott programban h\u00e1rom h\u00f3napos id\u0151tartamra biztos\u00edtott t\u00e1mogat\u00e1s egy f\u0151re es\u0151 \u00f6sszege legfeljebb havi 318 920 forint lehet. A meg\u00edt\u00e9lt t\u00e1mogat\u00e1st a munk\u00e1ltat\u00f3 kapja, annak fej\u00e9ben k\u00f6teles legal\u00e1bb h\u00e1rom h\u00f3napig tov\u00e1bb foglalkoztatni \u00e9rintett munkav\u00e1llal\u00f3it, munkab\u00e9r\u00fcket nem cs\u00f6kkentheti. A program \u00edgy ak\u00e1r november v\u00e9g\u00e9ig garant\u00e1lhatja a magas hozz\u00e1adott \u00e9rt\u00e9ket termel\u0151 szakemberek megtart\u00e1s\u00e1t a lehet\u0151s\u00e9ggel \u00e9l\u0151 c\u00e9gekn\u00e9l.\n\u00a0\u00a0\u00a0\u00a0A KFI b\u00e9rt\u00e1mogat\u00e1s tavaly k\u00f6zel 23 ezer, id\u00e9n mintegy 17 ezer munkahely meg\u0151rz\u00e9s\u00e9hez j\u00e1rult hozz\u00e1. Az ism\u00e9tl\u0151d\u00e9sek kisz\u0171r\u00e9s\u00e9vel a k\u00e9t \u00fctemben \u00f6sszesen t\u00f6bb mint m\u00e1sf\u00e9lezer c\u00e9g mintegy 28 ezer munkav\u00e1llal\u00f3 ut\u00e1n kaphatott t\u00e1mogat\u00e1st. E v\u00e1llalkoz\u00e1sok f\u0151k\u00e9nt a feldolgoz\u00f3ipar, az inform\u00e1ci\u00f3-kommunik\u00e1ci\u00f3 \u00e9s a szakmai, tudom\u00e1nyos, m\u0171szaki tev\u00e9kenys\u00e9g \u00e1gazatokban m\u0171k\u00f6dnek, de el\u0151fordulnak k\u00f6z\u00f6tt\u00fck kereskedelmi \u00e9s \u00e9p\u00edt\u0151ipari c\u00e9gek is. T\u00f6bbs\u00e9g\u00fck mikro-, kis- vagy k\u00f6z\u00e9pv\u00e1llalkoz\u00e1s. A legt\u00f6bb t\u00e1mogat\u00e1si k\u00e9relem a f\u0151v\u00e1rosb\u00f3l, Veszpr\u00e9m \u00e9s Pest megy\u00e9b\u0151l \u00e9rkezett be - \u00f6sszegezte az ITM.\n\u00a0\u00a0\u00a0\u00a0Palkovics L\u00e1szl\u00f3 kiemelte: \"m\u00e1r tavalyel\u0151tt teljes\u00edtett\u00fck azt a 2020-ra el\u0151ir\u00e1nyzott strat\u00e9giai c\u00e9lt, hogy a hazai kutat\u00f3k l\u00e9tsz\u00e1m\u00e1t a 2013-as 38 ezerr\u0151l 56 ezerre n\u00f6velj\u00fck. A K\u00f6zponti Statisztikai Hivatal (KSH) \u00e9v\u00f6sszegz\u0151 jelent\u00e9se szerint 2019-ben t\u00f6bb mint 58 ezer kutat\u00f3 dolgozott Magyarorsz\u00e1gon. A KFI b\u00e9rt\u00e1mogat\u00e1s \u00e9rdemi seg\u00edts\u00e9get jelent az el\u00e9rt eredm\u00e9nyek meg\u0151rz\u00e9s\u00e9ben, hasznosan alapozza meg a gazdas\u00e1g sikeres \u00fajraind\u00edt\u00e1s\u00e1t. 2021 els\u0151 negyed\u00e9v\u00e9ben az infokommunik\u00e1ci\u00f3 \u00e9s a tudom\u00e1nyos-m\u0171szaki tev\u00e9kenys\u00e9gek nemzetgazdas\u00e1gi szektorokban n\u0151tt a legnagyobb m\u00e9rt\u00e9kben a munkav\u00e1llal\u00f3k sz\u00e1ma. A j\u00f6v\u0151orient\u00e1lt, tud\u00e1salap\u00fa ipar\u00e1gak teh\u00e1t j\u00f3csk\u00e1n kiveszik a r\u00e9sz\u00fcket a foglalkoztat\u00e1s b\u0151v\u00edt\u00e9s\u00e9b\u0151l is.\"\n\nMTI 2021. m\u00e1jus 31.\n\n"}]