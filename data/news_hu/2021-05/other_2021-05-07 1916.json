[{"date": "2021-05-07 19:16", "url": "https://koronavirus.gov.hu/cikkek/jovahagyta-who-sinopharm-veszhelyzeti-alkalmazasat", "h1": "J\u00f3v\u00e1hagyta a WHO a Sinopharm v\u00e9szhelyzeti alkalmaz\u00e1s\u00e1t", "body": "\nJ\u00f3v\u00e1hagyta az Eg\u00e9szs\u00e9g\u00fcgyi Vil\u00e1gszervezet (WHO) p\u00e9nteken a k\u00ednai Sinopharm \u00e1llami gy\u00f3gyszergy\u00e1r \u00e1ltal a koronav\u00edrus ellen kifejlesztett vakcina v\u00e9szhelyzeti alkalmaz\u00e1s\u00e1t - jelentett\u00e9k be Genfben, a szervezet sz\u00e9khely\u00e9n.\n\n\u00a0\n\nA WHO els\u0151 alkalommal hagyta j\u00f3v\u00e1 olyan olt\u00f3anyag haszn\u00e1lat\u00e1t, amelyet nem nyugati gy\u00f3gyszerc\u00e9g fejlesztett ki a koronav\u00edrus ellen. Kor\u00e1bban k\u00ednai vakcin\u00e1t m\u00e9g nem enged\u00e9lyezett a WHO v\u00e9szhelyzeti alkalmaz\u00e1sra semmif\u00e9le m\u00e1s fert\u0151z\u0151 betegs\u00e9g ellen sem.\nA Sinopharm-vakcin\u00e1t m\u00e1r t\u00f6bb sz\u00e1zmilli\u00f3 embernek beadt\u00e1k az ut\u00f3bbi hetekben K\u00edn\u00e1ban \u00e9s k\u00e9toldal\u00fa meg\u00e1llapod\u00e1sok alapj\u00e1n a vil\u00e1g m\u00e1s r\u00e9szein is. A WHO j\u00f3v\u00e1hagy\u00e1sa jelz\u00e9s a nemzeti eg\u00e9szs\u00e9g\u00fcgyi hat\u00f3s\u00e1goknak az olt\u00f3anyag biztons\u00e1goss\u00e1g\u00e1ra \u00e9s hat\u00e9konys\u00e1g\u00e1ra vonatkoz\u00f3an, illetve ez a l\u00e9p\u00e9s lehet\u0151v\u00e9 teszi azt is, hogy a Sinopharm-vakcina haszn\u00e1lhat\u00f3 legyen a v\u00e9d\u0151olt\u00e1sok m\u00e9lt\u00e1nyos eloszt\u00e1s\u00e1ra l\u00e9trehozott COVAX-programban is. A WHO egy tiszts\u00e9gvisel\u0151je a p\u00e9nteki bejelent\u00e9s ut\u00e1n elmondta: a k\u00ednai gy\u00f3gyszerc\u00e9g m\u00e1ris jelezte, hogy k\u00e9sz jelent\u0151s m\u00e9rt\u00e9kben hozz\u00e1j\u00e1rulni a vakcinaeloszt\u00f3 programhoz.\nA WHO eddig a Pfizer/BioNTech, az AstraZeneca, a Johnson & Johnson le\u00e1nyv\u00e1llalata, a Janssen \u00e1ltal el\u0151\u00e1ll\u00edtott k\u00e9sz\u00edtm\u00e9nyt, illetve legut\u00f3bb a m\u00falt h\u00e9ten a Moderna gy\u00f3gyszergy\u00e1rt\u00f3 olt\u00f3anyag\u00e1t hagyta j\u00f3v\u00e1.\nA WHO \u00e1prilis 26-\u00e1n kezdte \u00e1ttekinteni a Sinopharm-vakcin\u00e1val kapcsolatos leg\u00fajabb adatokat. A szervezet d\u00f6nt\u00e9se k\u00fcl\u00f6n\u00f6sen \u00f6sszetett \u00e9s id\u0151ig\u00e9nyes volt, f\u0151k\u00e9nt amiatt, hogy a Sinopharmot el\u0151z\u0151leg nem vetett\u00e9k al\u00e1 sem eur\u00f3pai, sem amerikai gy\u00f3gyszerfel\u00fcgyeleti hat\u00f3s\u00e1g szigor\u00fa vizsg\u00e1lat\u00e1nak.\nTedrosz Adhanom Gebrejeszusz, a WHO vez\u00e9rigazgat\u00f3ja p\u00e9nteki t\u00e1j\u00e9koztat\u00f3j\u00e1n elmondta: a 18 \u00e9v feletti koroszt\u00e1ly sz\u00e1m\u00e1ra k\u00e9t d\u00f3zis bead\u00e1sa aj\u00e1nlott az el\u00f6lt v\u00edrust tartalmaz\u00f3 Sinopharm-olt\u00f3anyagb\u00f3l k\u00e9t-h\u00e1rom h\u00e9t k\u00fcl\u00f6nbs\u00e9ggel.\n\nA WHO Strat\u00e9giai Tan\u00e1csad\u00f3 Szak\u00e9rt\u0151 Csoportja (SAGE) a h\u00e9t elej\u00e9n tette k\u00f6zz\u00e9 v\u00e9lem\u00e9ny\u00e9t a Sinopharm-vakcin\u00e1val kapcsolatban. K\u00f6zl\u00e9s\u00fck szerint - a klinikai vizsg\u00e1latok harmadik f\u00e1zis\u00e1nak adatai alapj\u00e1n - az olt\u00f3anyag k\u00e9t d\u00f3zis\u00e1nak bead\u00e1sa ut\u00e1n 78,1 sz\u00e1zal\u00e9kos hat\u00e9konys\u00e1g v\u00e1rhat\u00f3, \u00e9s \"nagy biztons\u00e1ggal\" kijelenthet\u0151, hogy a vakcina v\u00e9delmet ny\u00fajt a 18-59 k\u00f6z\u00f6tti koroszt\u00e1lynak. Ugyanakkor a SAGE azt is kiemelte, hogy \"kev\u00e9sb\u00e9 lehet b\u00edzni\" abban, hogy a Sinopharm-vakcina hat\u00e1sos a 60 \u00e9v feletti koroszt\u00e1ly sz\u00e1m\u00e1ra, \u00e9s nagyon kev\u00e9s inform\u00e1ci\u00f3 \u00e1ll rendelkez\u00e9sre az esetleges s\u00falyos mell\u00e9khat\u00e1sok el\u0151fordul\u00e1s\u00e1r\u00f3l ebben a koroszt\u00e1lyban.\nKor\u00e1bban a Sinopharm v\u00e1llalat 79,3 sz\u00e1zal\u00e9kos hat\u00e9konys\u00e1got \u00edg\u00e9rt.\nA k\u00ednai gy\u00e1rt\u00f3 nem tette k\u00f6zz\u00e9 a klinikai vizsg\u00e1latok utols\u00f3 f\u00e1zis\u00e1nak eredm\u00e9nyeit, ez\u00e9rt a WHO ezeknek a - nagyr\u00e9szt az Egyes\u00fclt Arab Em\u00edrs\u00e9gekb\u0151l sz\u00e1rmaz\u00f3 - adatoknak a r\u00e9szletes p\u00f3tl\u00e1s\u00e1t k\u00e9rte.\nA WHO k\u00f6z\u00f6lte: j\u00f6v\u0151 h\u00e9tre v\u00e1rhat\u00f3 a d\u00f6nt\u00e9s az ugyancsak k\u00ednai Sinovac-vakcina v\u00e9szhelyzeti enged\u00e9lyez\u00e9s\u00e9r\u0151l.\n\nMTI\n\n"}]