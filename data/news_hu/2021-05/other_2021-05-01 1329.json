[{"date": "2021-05-01 13:29", "url": "https://koronavirus.gov.hu/cikkek/orban-viktor-az-5-millio-beoltott-kovetkezo-cel", "h1": "Orb\u00e1n Viktor: az 5 milli\u00f3 beoltott a k\u00f6vetkez\u0151 c\u00e9l", "body": "\nA k\u00f6vetkez\u0151 id\u0151szak c\u00e9lja nem kevesebb, mint az \u00f6tmilli\u00f3 beoltott magyar ember - mondta Orb\u00e1n Viktor minisztereln\u00f6k szombaton a Facebookon k\u00f6zz\u00e9tett vide\u00f3\u00fczenetben.\n\n\nA korm\u00e1nyf\u0151 a bel\u00fcgyminiszterrel, valamint a k\u00fclgazdas\u00e1gi \u00e9s k\u00fcl\u00fcgyi t\u00e1rcavezet\u0151vel t\u00f6rt\u00e9nt tal\u00e1lkoz\u00e1sa ut\u00e1n \u00fagy fogalmazott, vakcina van, beoltani k\u00e9pesek mindenkit, a siker csak azon m\u00falik, hogy jelentkeznek-e az emberek.\n\"Az olt\u00e1s \u00e9letet ment, ne hallgassanak az olt\u00e1sellenes hangokra, v\u00e9dj\u00e9k meg saj\u00e1t magukat, csal\u00e1djukat, hozz\u00e1tartoz\u00f3ikat, \u00e9rj\u00fck el az \u00f6tmilli\u00f3 beoltott min\u00e9l hamarabb!\" - fogalmazott Orb\u00e1n Viktor.\nA minisztereln\u00f6k elmondta, Magyarorsz\u00e1gnak az elm\u00falt k\u00e9t h\u00e9tben siker\u00fclt beoltani t\u00f6bb mint egymilli\u00f3 embert, ami fantasztikus teljes\u00edtm\u00e9ny. \u00a0\u00a0\u00a0\u00a0Orb\u00e1n Viktor k\u00f6sz\u00f6netet mondott az \u00e1pol\u00f3n\u0151knek, orvosoknak, h\u00e1ziorvosoknak \u00e9s mindenkinek, aki technikailag seg\u00edtette az akci\u00f3 siker\u00e9t.\n\n\nMTI\n\n"}]