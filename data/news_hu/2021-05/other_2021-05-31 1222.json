[{"date": "2021-05-31 12:22", "url": "https://koronavirus.gov.hu/cikkek/orban-viktor-az-osztrak-torvenyhozas-elnokevel-targyalt", "h1": "Orb\u00e1n Viktor az osztr\u00e1k t\u00f6rv\u00e9nyhoz\u00e1s eln\u00f6k\u00e9vel t\u00e1rgyalt", "body": "\nOrb\u00e1n Viktor minisztereln\u00f6k h\u00e9tf\u0151n a Karmelita kolostorban fogadta Wolfgang Sobotk\u00e1t, az osztr\u00e1k t\u00f6rv\u00e9nyhoz\u00e1s, a Nemzeti Tan\u00e1cs eln\u00f6k\u00e9t, akivel a koronav\u00edrus-j\u00e1rv\u00e1ny elleni sikeres magyarorsz\u00e1gi \u00e9s ausztriai v\u00e9dekez\u00e9sr\u0151l, valamint az \u00fajra er\u0151s\u00f6d\u0151 illeg\u00e1lis migr\u00e1ci\u00f3r\u00f3l is t\u00e1rgyaltak - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nOrb\u00e1n Viktor kifejtette: Magyarorsz\u00e1gon az olt\u00e1soknak k\u00f6sz\u00f6nhet\u0151en megkezd\u0151dhetett a korl\u00e1toz\u00e1sok fokozatos enyh\u00edt\u00e9se, \u00e9s most m\u00e1r a legjobbak k\u00f6z\u00f6tt vagyunk Eur\u00f3p\u00e1ban az \u00e1toltotts\u00e1got \u00e9s a korl\u00e1toz\u00f3 int\u00e9zked\u00e9sek felold\u00e1s\u00e1t tekintve. \u00d6r\u00f6mmel l\u00e1tjuk - folytatta -, hogy Ausztria is fokozatosan visszat\u00e9r a norm\u00e1lis \u00e9lethez, \u00e9s ism\u00e9t be lehet utazni az orsz\u00e1gba turisztikai c\u00e9llal is.\n\u00a0\u00a0\u00a0\u00a0A t\u00e1rgyal\u00e1son elhangzott: az eur\u00f3pai COVID-\u00fatlev\u00e9l bevezet\u00e9s\u00e9ig m\u00e9g hossz\u00fa hetek lehetnek h\u00e1tra, addig is \u00e9rdemi \u00e1tt\u00f6r\u00e9st a v\u00e9detts\u00e9gi igazol\u00e1saink k\u00f6lcs\u00f6n\u00f6s elismer\u00e9se jelenthet, s err\u0151l Magyarorsz\u00e1g k\u00e9sz k\u00e9toldal\u00fa meg\u00e1llapod\u00e1st k\u00f6tni Ausztri\u00e1val is.\nOrb\u00e1n Viktor \u00e9s Wolfgang Sobotka megbesz\u00e9l\u00e9s\u00e9n sz\u00f3 volt az \u00fajb\u00f3l feler\u0151s\u00f6d\u0151 illeg\u00e1lis migr\u00e1ci\u00f3r\u00f3l is. Hangs\u00falyozt\u00e1k: a j\u00e1rv\u00e1ny miatt csak \u00e1tmenetileg cs\u00f6kkent a migr\u00e1ci\u00f3s nyom\u00e1s; r\u00f6vid id\u0151n bel\u00fcl ism\u00e9t jelent\u0151sebb migr\u00e1ns\u00e1radat \u00e9rkezhet az Eur\u00f3pai Uni\u00f3ba, ez\u00e9rt fontos a k\u00fcls\u0151 hat\u00e1rok meger\u0151s\u00edt\u00e9se, v\u00e9delme.\n\nMTI 2021. m\u00e1jus 31.\n\n"}]