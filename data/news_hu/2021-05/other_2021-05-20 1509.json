[{"date": "2021-05-20 15:09", "url": "https://koronavirus.gov.hu/cikkek/szijjarto-peter-magyarorszag-adta-legsikeresebb-valaszt-vilagjarvanyra-europaban", "h1": "Szijj\u00e1rt\u00f3 P\u00e9ter: Magyarorsz\u00e1g adta a legsikeresebb v\u00e1laszt a vil\u00e1gj\u00e1rv\u00e1nyra Eur\u00f3p\u00e1ban", "body": "\nMagyarorsz\u00e1g az\u00e9rt adta a legsikeresebb egy\u00e9szs\u00e9g\u00fcgyi v\u00e1laszt a koronav\u00edrus okozta vil\u00e1gj\u00e1rv\u00e1nyra Eur\u00f3p\u00e1ban, mert id\u0151ben gondoskodott a sz\u00fcks\u00e9ges vakcin\u00e1kr\u00f3l - jelentette ki a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n Br\u00fcsszelben, az uni\u00f3s tagorsz\u00e1gok k\u00fclgazdas\u00e1g\u00e9rt \u00e9s kereskedelmi \u00fcgyek\u00e9rt felel\u0151s minisztereinek egynapos \u00fcl\u00e9s\u00e9nek sz\u00fcnet\u00e9ben.\n\n\n\"Az\u00e9rt \u00e1llunk ma els\u0151 helyen beoltotts\u00e1g tekintet\u00e9ben Eur\u00f3p\u00e1ban, mert id\u0151ben v\u00e1s\u00e1roltunk kell\u0151 mennyis\u00e9g\u0171 olt\u00f3anyagot\" - fogalmazott Szijj\u00e1rt\u00f3 P\u00e9ter.\n\u00a0\u00a0\u00a0\u00a0Kijelentette: elegend\u0151 olt\u00f3anyag van Magyarorsz\u00e1gon. Keleti \u00e9s nyugati forr\u00e1sb\u00f3l t\u00f6bb mint 10 milli\u00f3 olt\u00f3anyag \u00e1ll rendelkez\u00e9sre a j\u00f6v\u0151 \u00e9v v\u00e9g\u00e9ig, ami azt jelenti, ha a tudom\u00e1nyos \u00e1ll\u00e1spont szerint harmadik olt\u00e1s bead\u00e1s\u00e1ra is sz\u00fcks\u00e9g lesz, a megl\u00e9v\u0151 mennyis\u00e9gb\u0151l ez is megtehet\u0151 lesz.\n\u00a0\u00a0\u00a0\u00a0Elmondta tov\u00e1bb\u00e1, hogy 2022 v\u00e9g\u00e9t\u0151l szolg\u00e1latba \u00e1ll a nemzeti olt\u00f3anyaggy\u00e1r is, ami elegend\u0151 saj\u00e1t olt\u00f3anyagot tesz el\u00e9rhet\u0151v\u00e9 ahhoz, hogy beolthat\u00f3 legyen mindenki, aki regisztr\u00e1lt az olt\u00e1sokra. Ez teljesen feleslegess\u00e9 teszi \u00faj olt\u00f3anyagok megv\u00e1s\u00e1rl\u00e1s\u00e1t - h\u00fazta al\u00e1.\nA koronav\u00edrus elleni olt\u00f3anyagok szellemi tulajdonjog\u00e1nak k\u00e9rd\u00e9s\u00e9r\u0151l, azt k\u00f6z\u00f6lte, Magyarorsz\u00e1g azt tartja fontosnak, hogy min\u00e9l t\u00f6bb helyen, min\u00e9l t\u00f6bb olt\u00f3anyagot \u00e1ll\u00edtsanak el\u0151.\n\u00a0\u00a0\u00a0\u00a0\"Az olt\u00f3anyaggy\u00e1rt\u00e1si kapacit\u00e1sok folyamatos n\u00f6vel\u00e9s\u00e9vel tudjuk fenntartani a vil\u00e1g biztons\u00e1g\u00e1t a vil\u00e1gj\u00e1rv\u00e1nnyal szemben, kev\u00e9sb\u00e9 b\u00fcrokratikus int\u00e9zked\u00e9sekkel\" - fogalmazott.\n\u00a0\u00a0\u00a0\u00a0A bevezetni k\u00edv\u00e1nt \u00fagynevezett vakcina\u00fatlev\u00e9llel \u00f6sszef\u00fcgg\u00e9sben azt mondta, a vita elhamarkodott mindaddig, am\u00edg mintegy 30 sz\u00e1zal\u00e9kos \u00e1tlagos \u00e1toltotts\u00e1g jellemzi az Eur\u00f3pai Uni\u00f3t, \u00e9s am\u00edg sz\u00e1mos orsz\u00e1g az olt\u00e1si hajland\u00f3s\u00e1ggal, vagy az olt\u00f3anyag rendelkez\u00e9sre \u00e1ll\u00e1s\u00e1val k\u00fczd. El\u0151bb legyen olt\u00f3anyag, legyenek beoltva az emberek - emelte ki. A vakcina\u00fatlev\u00e9llel kapcsolatban Magyarorsz\u00e1g az olt\u00f3anyagok \u00e9s az utaz\u00e1s tekintet\u00e9ben is ragaszkodni fog a diszkrimin\u00e1ci\u00f3mentess\u00e9ghez - tette hozz\u00e1 Szijj\u00e1rt\u00f3 P\u00e9ter.\n\nMTI 2021. m\u00e1jus 20., cs\u00fct\u00f6rt\u00f6k 15:02\n\n"}]