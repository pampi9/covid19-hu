[{"date": "2021-05-15 15:07", "url": "https://koronavirus.gov.hu/cikkek/szlavik-kedvezo-16-18-evesek-oltasi-hajlandosaga", "h1": "Szl\u00e1vik: kedvez\u0151 a 16-18 \u00e9vesek olt\u00e1si hajland\u00f3s\u00e1ga", "body": "\nKedvez\u0151, hogy sok 16-18 \u00e9ves fiatal is hajland\u00f3 beoltatni mag\u00e1t a koronav\u00edrus ellen, hiszen ezzel \u0151k is r\u00e9szei lesznek az \"\u00f6sszn\u00e9pi v\u00e9detts\u00e9gnek\" - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa a k\u00f6zm\u00e9di\u00e1nak szombaton.\n\n\nSzl\u00e1vik J\u00e1nos hozz\u00e1tette: a \"ny\u00e1jimmunit\u00e1st\" k\u00f6nnyebb el\u00e9rni, ha t\u00f6bb ember veszi fel az olt\u00e1st. Arra k\u00e9rte a fiatalokat, hogy m\u00e9g t\u00f6bben regisztr\u00e1ljanak, hiszen ezzel nem csup\u00e1n saj\u00e1t magukat v\u00e9dik, hanem nagyobb vesz\u00e9lynek kitett rokonaikat is.\nKijelentette, hogy Magyarorsz\u00e1g igen j\u00f3l \u00e1ll az \u00e1toltotts\u00e1g szempontj\u00e1b\u00f3l, de a 4,5 milli\u00f3 immuniz\u00e1lt ember m\u00e9g nem el\u00e9g ahhoz, hogy \"nyugodtan h\u00e1trad\u0151lj\u00fcnk\". Az \u00e1toltotts\u00e1g befoly\u00e1ssal van a j\u00e1rv\u00e1nyra, l\u00e1that\u00f3, hogy a harmadik hull\u00e1mnak lassan v\u00e9ge lesz - mondta Szl\u00e1vik J\u00e1nos. Hozz\u00e1tette ugyanakkor: addig nem lehet\u00fcnk biztosak abban, hogy nem romlik a helyzet, am\u00edg 5-6 milli\u00f3 ember meg nem kapja a vakcin\u00e1t.\nSok ny\u00e1ri esem\u00e9ny csak v\u00e9detts\u00e9gi igazolv\u00e1nnyal l\u00e1togathat\u00f3 - id\u00e9zte fel. Megjegyezte: sokan ez\u00e9rt oltatj\u00e1k be magukat, a teljes v\u00e9detts\u00e9ghez azonban k\u00e9t adag vakcina kell, s\u0151t az a m\u00e1sodik d\u00f3zis bead\u00e1sa ut\u00e1n k\u00e9t h\u00e9ttel alakul ki. Ez\u00e9rt arra biztatta az embereket, hogy a m\u00e1sodik olt\u00e1st is vegy\u00e9k fel.\nSzl\u00e1vik J\u00e1nos j\u00f3 h\u00edrnek nevezte, hogy m\u00e1r szinte valamennyi t\u00edpus\u00fa vakcin\u00e1b\u00f3l sok \u00e9rkezett, \u00e9s sok fog \u00e9rkezni a \"prefer\u00e1lt vakcin\u00e1kb\u00f3l\" is. Jelezte, hogy egyesek jobbnak tartanak bizonyos gy\u00e1rtm\u00e1ny\u00faakat a t\u00f6bbin\u00e9l, pedig mindegyik megv\u00e9d a s\u00falyos fert\u0151z\u00e9st\u0151l.\nJelenleg hat vakcinat\u00edpus k\u00f6z\u00fcl lehet v\u00e1lasztani, orosz azonban hamarosan m\u00e1r nem fog \u00e9rkezni - emelte ki.\nKit\u00e9rt arra, az indiai v\u00edrusmut\u00e1ci\u00f3 Eur\u00f3p\u00e1ban els\u0151sorban Angli\u00e1ban jelent meg, az oltottak k\u00f6r\u00e9ben azonban nem okozott komolyabb megbeteged\u00e9st. F\u00e9l\u0151, hogy m\u00e1s orsz\u00e1gokba is eljut, de csak akkor tud m\u00e9g tov\u00e1bb szaporodni, ha sok ember nincs immuniz\u00e1lva - mutatott r\u00e1.\nA d\u00e9l-afrikai \u00e9s a brazil mut\u00e1ci\u00f3 tov\u00e1bbra is aggodalomra ad okot, egy\u00e9rtelm\u0171, hogy a nagyobb \u00e1toltotts\u00e1g v\u00e9d meg ezekt\u0151l is - jelentette ki Szl\u00e1vik J\u00e1nos.\n\nMTI 2021. m\u00e1jus 15.\n\n"}]