[{"date": "2021-05-20 11:22", "url": "https://koronavirus.gov.hu/cikkek/szijjarto-mongoliaba-es-georgiaba-szabadon-utazhatnak-beoltott-magyarok", "h1": "Szijj\u00e1rt\u00f3: Mong\u00f3li\u00e1ba \u00e9s Georgi\u00e1ba is szabadon utazhatnak a beoltott magyarok", "body": "\nMong\u00f3li\u00e1val \u00e9s Georgi\u00e1val is l\u00e9trej\u00f6tt a meg\u00e1llapod\u00e1s, \u00edgy a h\u00e9t v\u00e9g\u00e9t\u0151l karant\u00e9n- vagy tesztel\u00e9si k\u00f6telezetts\u00e9g n\u00e9lk\u00fcl utazhatnak a magyarok ezekbe az orsz\u00e1gokba - jelentette be a k\u00fclgazdas\u00e1gi \u00e9s k\u00fcl\u00fcgyminiszter a k\u00f6z\u00f6ss\u00e9gi oldal\u00e1n cs\u00fct\u00f6rt\u00f6k\u00f6n d\u00e9lel\u0151tt.\n\n\nA Br\u00fcsszelben tart\u00f3zkod\u00f3 Szijj\u00e1rt\u00f3 P\u00e9ter elmondta, az Eur\u00f3pai Uni\u00f3 k\u00fclgazdas\u00e1gi, k\u00fclkereskedelmi minisztereinek \u00fcl\u00e9s\u00e9re \u00e9rkezett, de k\u00f6zben zajlanak a k\u00e9toldal\u00fa t\u00e1rgyal\u00e1sok arr\u00f3l, hogy \"elismerj\u00fck egym\u00e1s igazolv\u00e1nyait m\u00e1s orsz\u00e1gokkal \u00e9s ez alapj\u00e1n lehet\u0151v\u00e9 tegy\u00fck a szabad utaz\u00e1st\".\n\u00a0\u00a0\u00a0\u00a0A miniszter bejelentette, lez\u00e1rt\u00e1k a t\u00e1rgyal\u00e1st Mong\u00f3li\u00e1val \u00e9s Georgi\u00e1val.\n\u00a0\u00a0\u00a0\u00a0\"Ennek \u00e9rtelm\u00e9ben mindk\u00e9t orsz\u00e1ggal k\u00f6lcs\u00f6n\u00f6sen elismerj\u00fck egym\u00e1s olt\u00e1si igazolv\u00e1nyait, a h\u00e9tv\u00e9g\u00e9t\u0151l \u00e9letbe l\u00e9ptetj\u00fck a szabad utaz\u00e1si rendszert, ami azt jelenti, a magyar \u00e9s mongol, valamint a magyar \u00e9s georgiai \u00e1llampolg\u00e1rok egym\u00e1s orsz\u00e1gai k\u00f6z\u00f6tt karant\u00e9n- \u00e9s tesztk\u00f6telezetts\u00e9g n\u00e9lk\u00fcl, szabadon utazhatnak\" - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter hozz\u00e1tette: folynak az egyeztet\u00e9sek a t\u00f6bbi eur\u00f3pai orsz\u00e1ggal is. Megjegyezte: Eur\u00f3p\u00e1ban Magyarorsz\u00e1g \u00e1ll a legjobban az \u00e1toltotts\u00e1g tekintet\u00e9ben, \"mi vagyunk a legink\u00e1bb biztons\u00e1gban, ez\u00e9rt mi tudunk a legjobban mozdulni, a t\u00f6bbiek kev\u00e9sb\u00e9\".\nJelezte, amint az eur\u00f3pai orsz\u00e1gokkal zajl\u00f3 t\u00e1rgyal\u00e1sok lez\u00e1rulnak, bejelentik a meg\u00e1llapod\u00e1sokat.\n\nMTI 2021. m\u00e1jus 20., cs\u00fct\u00f6rt\u00f6k 9:54\n\n"}]