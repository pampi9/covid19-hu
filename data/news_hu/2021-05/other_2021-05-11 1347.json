[{"date": "2021-05-11 13:47", "url": "https://koronavirus.gov.hu/cikkek/hetfotol-mar-regisztralt-16-18-evesek-tudnak-online-idopontot-foglalni", "h1": "H\u00e9tf\u0151t\u0151l m\u00e1r a regisztr\u00e1lt 16-18 \u00e9vesek is tudnak online id\u0151pontot foglalni ", "body": "\nH\u00e9tf\u0151 reggelt\u0151l m\u00e1r az \u00e9rv\u00e9nyes regisztr\u00e1ci\u00f3val rendelkez\u0151 16-18 \u00e9vesek is tudnak online id\u0151pontot foglalni az olt\u00e1sra. T\u00f6bb mint 84 ezer \u00e9rv\u00e9nyesen regisztr\u00e1lt fiatal sz\u00e1m\u00e1ra ny\u00edlt meg m\u00e1t\u00f3l az id\u0151pontfoglal\u00f3.\u00a0A jogosultak err\u0151l ma SMS-\u00e9rtes\u00edt\u00e9st is kapnak. Az olt\u00e1sukra m\u00e1jus 13. cs\u00fct\u00f6rt\u00f6kt\u0151l - m\u00e1jus 18. keddig hirdettek id\u0151pontokat a k\u00f3rh\u00e1zak.\u00a0Az olt\u00e1s Pfizer vakcin\u00e1val fog t\u00f6rt\u00e9nni. Az olt\u00e1sra kinyomtatott, kit\u00f6lt\u00f6tt \u00e9s al\u00e1\u00edrt sz\u00fcl\u0151i hozz\u00e1j\u00e1rul\u00e1si nyilatkozatot is kell vinni\u00fck, amely a koronavirus.gov.hu honlapr\u00f3l let\u00f6lthet\u0151. A sz\u00fcl\u0151i hozz\u00e1j\u00e1rul\u00f3 nyilatkozat n\u00e9lk\u00fcl nem adhat\u00f3 be az olt\u00e1s.\n\n\nAz id\u0151pontfoglal\u00e1sra \u00e9s az olt\u00e1sra azok a fiatalok jogosultak, akik \u00e9rv\u00e9nyesen regisztr\u00e1ltak,\u00a0m\u00e1jus 18-ig bet\u00f6ltik a 16. \u00e9let\u00e9v\u00fcket illetve id\u00e9n bet\u00f6ltik a 18. \u00e9let\u00e9v\u00fcket.\nFelh\u00edvjuk a\u00a0figyelmet, hogy a Pfizer vakcin\u00e1ra most kiz\u00e1r\u00f3lag ez a koroszt\u00e1ly tud most id\u0151pontot foglalni, a t\u00f6bbi regisztr\u00e1lt tov\u00e1bbra is Sinopharm, AstraZeneca \u00e9s Szputnyik olt\u00e1sokat tud jelenleg foglalni.\nAz SMS-ben \u00e9rtes\u00edtett fiatalokat arra k\u00e9rj\u00fck, hogy miel\u0151bb foglalj\u00e1k le az olt\u00e1si id\u0151pontokat a www.eeszt.gov.hu oldalon, ahov\u00e1 a TAJ-sz\u00e1m \u00e9s a sz\u00fclet\u00e9si d\u00e1tum megad\u00e1s\u00e1val tudnak bel\u00e9pni, majd ki tudj\u00e1k v\u00e1lasztani az olt\u00e1s\u00a0id\u0151pontj\u00e1t \u00e9s helysz\u00edn\u00e9t. A v\u00e9gleges\u00edtett foglal\u00e1sr\u00f3l visszaigazol\u00f3 emailt kapnak, a visszaigazol\u00e1st k\u00e9rj\u00fck nyomtass\u00e1k ki \u00e9s vigy\u00e9k magukkal a k\u00f3rh\u00e1zi olt\u00f3pontra.\nAmennyiben\u00a0tan\u00edt\u00e1si id\u0151szakra siker\u00fcl csak id\u0151pontot foglalniuk, akkor az olt\u00e1s igazolt hi\u00e1nyz\u00e1snak sz\u00e1m\u00edt a k\u00f6z\u00e9piskol\u00e1kban, amelyet az olt\u00e1si id\u0151pont visszaigazol\u00e1s\u00e1nak \u00e9s az olt\u00e1skor kapott pap\u00edr bemutat\u00e1s\u00e1val lehet igazolni.\nMit kell vinni az olt\u00e1sra?\n-\u00a0\u00a0\u00a0\u00a0\u00a0\u00a0\u00a0\u00a0 kinyomtatott, kit\u00f6lt\u00f6tt \u00e9s al\u00e1\u00edrt sz\u00fcl\u0151i hozz\u00e1j\u00e1rul\u00f3 nyilatkozatot,\n-\u00a0\u00a0\u00a0\u00a0\u00a0\u00a0\u00a0\u00a0 kinyomtatott visszaigazol\u00e1st az id\u0151pontfoglal\u00e1sr\u00f3l,\n-\u00a0\u00a0\u00a0\u00a0\u00a0\u00a0\u00a0\u00a0 TAJ-k\u00e1rty\u00e1t,\n-\u00a0\u00a0\u00a0\u00a0\u00a0\u00a0\u00a0\u00a0 szem\u00e9lyi igazolv\u00e1nyt.\nAzok a 16-18 \u00e9vesek, akik eddig nem regisztr\u00e1ltak a www.vakcinainfo.gov.hu honlapon, ezut\u00e1n is megtehetik, az \u0151 olt\u00e1sukra a k\u00e9s\u0151bbiekben, a t\u00f6bbi regisztr\u00e1lt k\u00f6z\u00f6tt lesz lehet\u0151s\u00e9g.\nSz\u00fcl\u0151i hozz\u00e1j\u00e1rul\u00f3 nyilatkozat\n \n\nLink:\u00a0https://koronavirus.gov.hu/sites/default/files/sites/default/files/imce/szuloi_hozzajarulo_nyilatkozat_vedooltashoz_16_es_18_ev_kozotti_szemelyek_reszere.pdf\n\n"}]