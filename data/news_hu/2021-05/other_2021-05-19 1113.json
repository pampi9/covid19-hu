[{"date": "2021-05-19 11:13", "url": "https://koronavirus.gov.hu/cikkek/jovore-mar-ujra-csucsra-jarhat-magyarorszagi-turizmus", "h1": "J\u00f6v\u0151re m\u00e1r \u00fajra cs\u00facsra j\u00e1rhat a magyarorsz\u00e1gi turizmus", "body": "\nAk\u00e1r m\u00e1r j\u00f6v\u0151re el\u00e9rheti a 2019-es szintet a magyarorsz\u00e1gi turizmus, amelyet a kor\u00e1bbin\u00e1l t\u00f6bbet k\u00f6lt\u0151, de nem t\u00f6bb mint h\u00faszmilli\u00f3 vend\u00e9gb\u0151l \u00e1ll\u00f3 vend\u00e9gk\u00f6rre kell \u00e9p\u00edteni, mert nagyobb t\u00f6meget egy t\u00edzmilli\u00f3s orsz\u00e1gba h\u00edvni nem c\u00e9lszer\u0171 - mondta Guller Zolt\u00e1n, a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja a Vil\u00e1ggazdas\u00e1gnak.\n\n\nA napilap szerdai sz\u00e1m\u00e1ban megjelent interj\u00faban a vez\u00e9rigazgat\u00f3 k\u00f6z\u00f6lte: ha nem t\u00f6r ki a vil\u00e1gj\u00e1rv\u00e1ny, m\u00e1r az id\u00e9n vagy j\u00f6v\u0151re meglett volna az eredetileg v\u00e1rt \u00f6tvenmilli\u00f3 vend\u00e9g\u00e9jszaka. 2019-ben tartottak ugyanis 41,5 milli\u00f3 \u00e9jszak\u00e1n\u00e1l.\n\u00a0\u00a0\u00a0\u00a0Mint mondta, nem a vend\u00e9g\u00e9jszakasz\u00e1m az egyetlen fontos mutat\u00f3, sokkal fontosabb az egy vend\u00e9gre jut\u00f3 napi k\u00f6lt\u00e9s.\n\u00a0\u00a0\u00a0\u00a0K\u00e9t \u00e9ve csaknem h\u00faszmilli\u00f3 turista j\u00e1rt n\u00e1lunk, m\u00e1r nem annyira mennyis\u00e9gi, sokkal ink\u00e1bb min\u0151s\u00e9gi ugr\u00e1s kell. T\u00f6bbet k\u00f6lt\u0151, min\u0151s\u00e9gi vend\u00e9gk\u00f6r a c\u00e9l. Ez\u00e9rt is j\u00f3, hogy egyre nagyobb sz\u00e1mban j\u00f6ttek a tengerent\u00falr\u00f3l is turist\u00e1k. Ha nincs a Covid, az amerikai vend\u00e9gek sz\u00e1ma m\u00e1r megel\u0151zte volna a britek\u00e9t - ismertette\u00a0Guller\u00a0Zolt\u00e1n.\n\u00a0\u00a0\u00a0\u00a0Az interj\u00faban felid\u00e9zik, hogy a vend\u00e9gl\u00e1t\u00f3helyeknek \u00e9s a turisztikai attrakci\u00f3knak m\u00e9g az id\u00e9n k\u00f6telez\u0151 lesz regisztr\u00e1lniuk a Nemzeti Turisztikai Adatszolg\u00e1ltat\u00f3 K\u00f6zpontba (NTAK).\u00a0Guller\u00a0Zolt\u00e1n elmondta, ennek alapj\u00e1n teljes m\u00e9rt\u00e9kben adatalap\u00fa \u00e1gazatir\u00e1ny\u00edt\u00e1sra t\u00e9rhetnek \u00e1t az intu\u00edci\u00f3kon alapul\u00f3 helyett. K\u00f6z\u00f6lte, hogy ezzel az els\u0151k k\u00f6z\u00f6tt lesznek Eur\u00f3p\u00e1ban.\n\u00a0\u00a0\u00a0\u00a0Ismertet\u00e9se szerint 2019 nyar\u00e1t\u00f3l Magyarorsz\u00e1g valamennyi, csaknem negyvenezer sz\u00e1ll\u00e1shely\u00e9nek elemzik az adatait, \u00edgy pontosan tudj\u00e1k, hogy h\u00e1ny vend\u00e9g tart\u00f3zkodik Magyarorsz\u00e1gon, h\u00e1ny \u00e9vesek, melyik v\u00e1rosban \u00e9lnek, mikor foglalt\u00e1k a sz\u00e1ll\u00e1st, vagy \u00e9ppen mennyit \u00e9s milyen m\u00f3don fizettek. Az \u00faj, big data alap\u00fa kutat\u00f3-elemz\u0151 tev\u00e9kenys\u00e9gnek k\u00f6sz\u00f6nhet\u0151en fontos elemz\u00e9seket \u00e9s el\u0151rejelz\u00e9seket k\u00e9sz\u00edtenek az \u00e1gazat aktu\u00e1lis helyzet\u00e9r\u0151l \u00e9s j\u00f6v\u0151j\u00e9r\u0151l, tiszteletben tartva mindenkinek a szem\u00e9lyis\u00e9gi jogait.\n\u00a0\u00a0\u00a0\u00a0A program sikere nem k\u00e9rd\u0151jelezhet\u0151 meg, ez\u00e9rt az Orsz\u00e1ggy\u0171l\u00e9s el\u00e9 vitt\u00e9k a kiterjeszt\u00e9s\u00e9t az \u00e9ttermekre, cukr\u00e1szd\u00e1kra, k\u00e1v\u00e9z\u00f3kra, zen\u00e9s-t\u00e1ncos helyekre, b\u00e1rokra, minden olyan vend\u00e9gl\u00e1t\u00f3helyre, ahol az online p\u00e9nzt\u00e1rg\u00e9p k\u00f6telez\u0151. Ha a parlament elfogadja, a napi \u00e1tlagforgalmat, az alkoholos \u00e9s nem alkoholos italforgalmat sz\u00e1mlat\u00e9telenk\u00e9nt tudj\u00e1k majd elemezni. Az attrakci\u00f3k eset\u00e9ben vid\u00e1mparkok, k\u00f6zf\u00fcrd\u0151k, m\u00fazeumok, sportl\u00e9tes\u00edtm\u00e9nyek, v\u00e1rak, kast\u00e9lyok vagy \u00e9ppen a hop on, hop off buszok adatait tudj\u00e1k majd elemezni. Mivel ezekt\u0151l f\u00fcggetlen\u00fcl rendelkeznek a Magyarorsz\u00e1gra \u00e9rkez\u0151 k\u00fclf\u00f6ldiek mobilcella-inform\u00e1ci\u00f3ival \u00e9s bankk\u00e1rtyaadataival is, szinte teljes k\u00e9pet alkothatnak a belf\u00f6ldi \u00e9s a beutaz\u00f3 turizmusr\u00f3l.\n\nMTI 2021. m\u00e1jus 19., szerda 10:35\n\n"}]