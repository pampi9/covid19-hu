[{"date": "2021-05-16 12:18", "url": "https://koronavirus.gov.hu/cikkek/galgoczi-agnes-16-18-evesek-tobb-mint-50-szazaleka-regisztralt-az-oltasra", "h1": "Galg\u00f3czi \u00c1gnes: a 16-18 \u00e9vesek t\u00f6bb mint 50 sz\u00e1zal\u00e9ka regisztr\u00e1lt az olt\u00e1sra", "body": "\nA 16-18 \u00e9vesek t\u00f6bb mint 50 sz\u00e1zal\u00e9ka regisztr\u00e1lt a koronav\u00edrus-elleni vakcin\u00e1ra, az olt\u00e1sok bead\u00e1sa jelenleg is tart - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je vas\u00e1rnap a k\u00f6zm\u00e9di\u00e1nak.\n\n\u00a0Galg\u00f3czi \u00c1gnes fontosnak nevezte, hogy az olt\u00e1sra \u00e9rkez\u0151kn\u00e9l legyen ott a sz\u00fcl\u0151i beleegyez\u0151 nyilatkozat:\u00a0Sz\u00fcl\u0151i hozz\u00e1j\u00e1rul\u00f3 nyilatkozat v\u00e9d\u0151olt\u00e1shoz 16 \u00e9s 18 \u00e9v k\u00f6z\u00f6tti szem\u00e9lyek r\u00e9sz\u00e9re\n\u00a0\u00a0\u00a0\u00a0Elmondta, minden korcsoport folyamatosan regisztr\u00e1lhat az olt\u00e1sra, ezt k\u00f6vet\u0151en pedig \u00e1lland\u00f3 jelleggel lehet id\u0151pontot foglalni az olt\u00f3pontokra a Sinopharm-, az AstraZeneca-, a Pfizer- \u00e9s a Szputnyik vakcin\u00e1kra. B\u0151vebben:\u00a0https://koronavirus.gov.hu/cikkek/online-idopontfoglalas-az-oltasra\n\u00a0\u00a0\u00a0\u00a0Hangs\u00falyozta, a Szputnyik vakcin\u00e1b\u00f3l az utols\u00f3 sz\u00e1ll\u00edtm\u00e1ny \u00e9rkezett meg a k\u00f3rh\u00e1zakba, \u00edgy aki ezt az olt\u00f3anyagot szeretn\u00e9, most m\u00e9g k\u00e9rheti.\n\u00a0\u00a0\u00a0\u00a0Az el\u0151bbieken t\u00fal a h\u00e1ziorvosok Moderna- \u00e9s Janssen-vakcin\u00e1kkal oltanak, ut\u00f3bbi olt\u00f3anyag el\u0151nye, hogy el\u00e9g bel\u0151le egy d\u00f3zis, vagyis m\u00e1r az els\u0151 olt\u00e1s ut\u00e1n v\u00e9detts\u00e9get ad a megfelel\u0151 id\u0151 eltelt\u00e9vel - fejtette ki Galg\u00f3czi \u00c1gnes.\n\u00a0\u00a0\u00a0\u00a0Eml\u00e9keztetett, m\u00e1r t\u00f6bb mint 5 milli\u00f3an regisztr\u00e1ltak v\u00e9d\u0151olt\u00e1sra \u00e9s 4,6 milli\u00f3an kapt\u00e1k meg legal\u00e1bb az els\u0151 vakcin\u00e1t.\n\u00a0\u00a0\u00a0\u00a0A j\u00e1rv\u00e1ny\u00fcgyi oszt\u00e1lyvezet\u0151 kiemelte ugyanakkor, hogy a j\u00e1rv\u00e1ny\u00fcgyi adatok folyamatos javul\u00e1sa ellen\u00e9re sem szabad megfeledkezni a v\u00e9d\u0151int\u00e9zked\u00e9sek betart\u00e1s\u00e1r\u00f3l, \u00e9s folytatni kell az olt\u00e1sok bead\u00e1s\u00e1t is.\n\u00a0\u00a0\u00a0\u00a0Galg\u00f3czi \u00c1gnes ism\u00e9telten arra k\u00e9rt mindenkit, regisztr\u00e1ljon az olt\u00e1sra, tov\u00e1bb\u00e1 figyelmeztetett arra is, hogy a m\u00e1sodik r\u00e9szolt\u00e1s is nagyon fontos a hosszabb ideig tart\u00f3, teljesebb v\u00e9delem el\u00e9r\u00e9s\u00e9\u00e9rt.\n\u00a0\u00a0\u00a0\u00a0Egy esetleges negyedik j\u00e1rv\u00e1nyhull\u00e1m elker\u00fcl\u00e9s\u00e9\u00e9rt az a legfontosabb, hogy a lehet\u0151 legt\u00f6bben kapjanak v\u00e9d\u0151olt\u00e1st - tette hozz\u00e1.\nMTI\n\n"}]