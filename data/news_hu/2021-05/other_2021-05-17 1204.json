[{"date": "2021-05-17 12:04", "url": "https://koronavirus.gov.hu/cikkek/varga-mihaly-800-munkahelyet-ved-meg-allami-tamogatassal-az-axial-kft-beruhazasa", "h1": "Varga Mih\u00e1ly: 800 munkahelyet v\u00e9d meg \u00e1llami t\u00e1mogat\u00e1ssal az Axi\u00e1l Kft. beruh\u00e1z\u00e1sa", "body": "\nAz Axi\u00e1l Kft. 2 milli\u00e1rd forintos rakt\u00e1rberuh\u00e1z\u00e1sa, amelyhez 1 milli\u00e1rd forintos \u00e1llami t\u00e1mogat\u00e1st kapott, 800 munkahelyet v\u00e9d meg - jelentette be a k\u00f6z\u00f6ss\u00e9gi oldal\u00e1n h\u00e9tf\u0151n Varga Mih\u00e1ly p\u00e9nz\u00fcgyminiszter.\n\n\nA fejleszt\u00e9snek k\u00f6sz\u00f6nhet\u0151en automatiz\u00e1lt robotok v\u00e9gzik majd a logisztikai, rakod\u00e1si feladatokat a magyar tulajdonban l\u00e9v\u0151 Axi\u00e1l Kft. \u00faj rakt\u00e1r\u00e9p\u00fclet\u00e9ben a nagyv\u00e1llalati beruh\u00e1z\u00e1si t\u00e1mogat\u00e1s seg\u00edts\u00e9g\u00e9vel. Varga Mih\u00e1ly k\u00f6z\u00f6lte, hogy a magyar gazdas\u00e1gnak ehhez hasonl\u00f3, vil\u00e1gsz\u00ednvonal\u00fa beruh\u00e1z\u00e1sokra van sz\u00fcks\u00e9ge, hiszen a j\u00f6v\u0151 gazdas\u00e1g\u00e1t a digitaliz\u00e1ci\u00f3, a robotiz\u00e1ci\u00f3 jelenti.\n\u00a0\u00a0\u00a0\u00a0A miniszter szerint a magyar ipar nem csup\u00e1n l\u00e9p\u00e9st tart a fejl\u0151d\u00e9ssel, de abban meghat\u00e1roz\u00f3 r\u00e9szt is v\u00e1llal. A gazdas\u00e1g fellend\u00edt\u00e9s\u00e9re a k\u00f6lts\u00e9gvet\u00e9sb\u0151l id\u00e9n 6172 milli\u00e1rd forint, j\u00f6v\u0151re 7308 milli\u00e1rd forint jut, \u00e9s folytat\u00f3dik a beruh\u00e1z\u00e1sok \u00e1llami \u00f6szt\u00f6nz\u00e9se is - tette hozz\u00e1.\n\u00a0A bajai Axi\u00e1l Kft. \u00e9vente csaknem 10 ezer tonna alkatr\u00e9sszel l\u00e1tja el a mez\u0151gazdas\u00e1got, az \u00e9p\u00edt\u0151ipart, \u00e9s a rakt\u00e1rtechnol\u00f3giai v\u00e1llalkoz\u00e1sokat, a mostani beruh\u00e1z\u00e1ssal a rakt\u00e1roz\u00e1si lehet\u0151s\u00e9geiket b\u0151v\u00edtik - ismertette a vide\u00f3ban Hars\u00e1nyi Zsolt tulajdonos-\u00fcgyvezet\u0151.\n\nMTI 2021. m\u00e1jus 17.\n\n"}]