[{"date": "2021-05-19 11:21", "url": "https://koronavirus.gov.hu/cikkek/varga-mihaly-az-ujrainditas-koltsegvetese-2022-es-budzse-", "h1": "Varga Mih\u00e1ly: az \u00fajraind\u00edt\u00e1s k\u00f6lts\u00e9gvet\u00e9se a 2022-es b\u00fcdzs\u00e9", "body": "\nMegkezdte a 2022-es k\u00f6lts\u00e9gvet\u00e9si t\u00f6rv\u00e9nyjavaslat vit\u00e1j\u00e1t szerdai \u00fcl\u00e9s\u00e9n az Orsz\u00e1ggy\u0171l\u00e9s. Expoz\u00e9j\u00e1ban Varga Mih\u00e1ly p\u00e9nz\u00fcgyminiszter elmondta: a 2022-es b\u00fcdzs\u00e9 az \u00fajraind\u00edt\u00e1s k\u00f6lts\u00e9gvet\u00e9se, a tavaszi beny\u00fajt\u00e1s pedig egyike azoknak a biztos pontoknak, amelyek hozz\u00e1j\u00e1rulnak az \u00fajraindul\u00e1shoz.\n\n\nA gazdas\u00e1g \u00fajraind\u00edt\u00e1s\u00e1n t\u00fal az \u00e9let \u00fajraind\u00edt\u00e1s\u00e1t is seg\u00edti\u00a0a j\u00f6v\u0151 \u00e9vi k\u00f6lts\u00e9gvet\u00e9s\nKiemelte: a j\u00f6v\u0151 \u00e9vi k\u00f6lts\u00e9gvet\u00e9s k\u00f6z\u00e9ppontj\u00e1ban a gazdas\u00e1g-\u00fajraind\u00edt\u00e1si akci\u00f3terv \u00e1ll, amely a modern Magyarorsz\u00e1g t\u00f6rt\u00e9net\u00e9nek legnagyobb gazdas\u00e1gi programja. Az akci\u00f3terv v\u00e9grehajt\u00e1sa lehet\u0151v\u00e9 teszi, hogy mindenki, akit a j\u00e1rv\u00e1ny neh\u00e9z helyzetbe hozott, talpra tudjon \u00e1llni - jelentette ki.\nKifejtette: ez azt jelenti, hogy a k\u00f6lts\u00e9gvet\u00e9s eszk\u00f6zeit is felhaszn\u00e1lj\u00e1k, hogy mindenki, aki elvesz\u00edtette a munkahely\u00e9t, vissza tudja szerezni, vagy \u00faj munkahelyet kaphasson, tov\u00e1bb\u00e1 minden v\u00e1llalkoz\u00f3, akinek be kellett z\u00e1rnia az \u00fczlet\u00e9t, \u00fajra tudja ind\u00edtani, illetve lehet\u0151s\u00e9g szerint tov\u00e1bb tudja fejleszteni.\nK\u00f6z\u00e9ppontban a munkahelyteremt\u0151 beruh\u00e1z\u00e1sok, a csal\u00e1dt\u00e1mogat\u00e1s, az ad\u00f3cs\u00f6kkent\u00e9s \u00e9s az id\u0151skor\u00faak megbecs\u00fcl\u00e9se\nVarga Mih\u00e1ly hangs\u00falyozta: a csal\u00e1dok \u00e9s a v\u00e1llalkoz\u00e1sok t\u00e1mogat\u00e1sa, a munkahelyteremt\u0151 beruh\u00e1z\u00e1sok megval\u00f3s\u00edt\u00e1sa, valamint az eg\u00e9szs\u00e9g\u00fcgy \u00e9s a fels\u0151oktat\u00e1s fejleszt\u00e9se hozz\u00e1j\u00e1rul ahhoz, hogy lend\u00fcletet adjanak a gazdas\u00e1gnak. A c\u00e9l az, hogy 2030-ra Magyarorsz\u00e1g az Eur\u00f3pai Uni\u00f3 \u00f6t legsikeresebb orsz\u00e1ga k\u00f6z\u00e9 tartozzon, a v\u00e1ls\u00e1got pedig tov\u00e1bbra sem megszor\u00edt\u00e1sokkal, hanem a t\u00e1mogat\u00e1sok n\u00f6vel\u00e9s\u00e9vel \u00e9s ad\u00f3cs\u00f6kkent\u00e9sekkel kezelik, a k\u00f6lts\u00e9gvet\u00e9si hi\u00e1nyt \u00e9s az \u00e1llamad\u00f3ss\u00e1got ism\u00e9t cs\u00f6kken\u0151 p\u00e1ly\u00e1ra \u00e1ll\u00edtj\u00e1k - mondta.\nKit\u00e9rt arra: Magyarorsz\u00e1g bels\u0151 er\u0151forr\u00e1sait \u00e9s er\u0151teljes b\u0151v\u00fcl\u00e9si k\u00e9pess\u00e9g\u00e9t alapul v\u00e9ve a t\u00f6rv\u00e9nyjavaslat 5,9 sz\u00e1zal\u00e9kos GDP-ar\u00e1nyos hi\u00e1nyc\u00e9llal, m\u00e9rs\u00e9kelt, 3 sz\u00e1zal\u00e9kos infl\u00e1ci\u00f3val, valamint dinamikus, 5,2 sz\u00e1zal\u00e9kos gazdas\u00e1gi n\u00f6veked\u00e9ssel sz\u00e1mol. Tov\u00e1bbra is kiemelt c\u00e9l az ad\u00f3ss\u00e1gr\u00e1ta cs\u00f6kken\u0151 p\u00e1ly\u00e1ra \u00e1ll\u00edt\u00e1sa, hogy a tavalyi GDP-ar\u00e1nyos 80,4 sz\u00e1zal\u00e9k ut\u00e1n id\u00e9n 80 sz\u00e1zal\u00e9k al\u00e1, j\u00f6v\u0151re pedig a brutt\u00f3 hazai term\u00e9k 79,3 sz\u00e1zal\u00e9k\u00e1ra m\u00e9rs\u00e9kl\u0151dj\u00f6n az \u00e1llamad\u00f3ss\u00e1g - magyar\u00e1zta.\nMegjegyezte: meg\u0151rizt\u00e9k a kor\u00e1bbi \u00e9vek konzervat\u00edv tervez\u00e9si szeml\u00e9let\u00e9t is, \u00edgy a v\u00e1ltoz\u00f3 k\u00f6r\u00fclm\u00e9nyekb\u0151l ered\u0151 kock\u00e1zatok kezel\u00e9s\u00e9re, a nem v\u00e1rt kiad\u00e1sok finansz\u00edroz\u00e1s\u00e1ra 233 milli\u00e1rd forint \u00f6sszeg\u0171 biztons\u00e1gi tartal\u00e9kot k\u00e9peztek.\nSzinte minden ter\u00fclet t\u00f6bb forr\u00e1ssal gazd\u00e1lkodhat\nA miniszter arr\u00f3l is besz\u00e9lt, hogy a 2022-es k\u00f6lts\u00e9gvet\u00e9s szerkezet\u00e9t tekintve, a javaslat meg\u0151rzi az idei b\u00fcdzs\u00e9 k\u00e9t alappill\u00e9r\u00e9t: az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alapban mintegy 3600 milli\u00e1rd forint \u00e1ll rendelkez\u00e9sre az eg\u00e9szs\u00e9g\u00fcgyi, valamint - ha m\u00e9g sz\u00fcks\u00e9ges - a j\u00e1rv\u00e1ny\u00fcgyi kiad\u00e1sokra, a gazdas\u00e1g-\u00fajraind\u00edt\u00e1si akci\u00f3terv pedig a GDP 13 sz\u00e1zal\u00e9k\u00e1t kitev\u0151 \u00f6sszeget, 7308 milli\u00e1rd forintot tartalmaz.\nHangs\u00falyozta: 2022-ben - a polg\u00e1ri korm\u00e1ny kor\u00e1bbi k\u00f6lts\u00e9gvet\u00e9seihez hasonl\u00f3an - szinte minden ter\u00fclet t\u00f6bb forr\u00e1ssal gazd\u00e1lkodhat, mint egy \u00e9vvel kor\u00e1bban.\nA j\u00e1rv\u00e1ny alatt \u00f6sszefogott az orsz\u00e1g\nKijelentette: Magyarorsz\u00e1g ezt a v\u00e1ls\u00e1got is le fogja gy\u0151zni, megv\u00e9dik az elm\u00falt \u00e9vekben el\u00e9rt eredm\u00e9nyeket, ez a magyar emberekkel \u00e9s v\u00e1llalkoz\u00e1sokkal egy\u00fctt siker\u00fclni fog. A j\u00e1rv\u00e1ny kit\u00f6r\u00e9sekor ezzel a meggy\u0151z\u0151d\u00e9ssel hozt\u00e1k meg az azonnali int\u00e9zked\u00e9seket, tett\u00e9k meg a gazdas\u00e1gv\u00e9delmi akci\u00f3terv els\u0151 l\u00e9p\u00e9seit \u00e9s k\u00e9sz\u00edtett\u00e9k el a gazdas\u00e1g-\u00fajraind\u00edt\u00e1si akci\u00f3tervet - eml\u00e9kezetetett.\nVarga Mih\u00e1ly szerint ebben a rendhagy\u00f3 id\u0151ben \u00f6sszefogott az orsz\u00e1g, az emberek elfogadt\u00e1k a szigor\u00fa int\u00e9zked\u00e9seket, \u00e9s sok ter\u00fcleten erej\u00fck\u00f6n fel\u00fcl teljes\u00edtettek. Sajn\u00e1latos t\u00e9ny, hogy a baloldal nem vett r\u00e9szt a munk\u00e1ban, s\u0151t a sikeres v\u00e9dekez\u00e9s ellen dolgozott - tette hozz\u00e1.\nA gazdas\u00e1gv\u00e9delmi int\u00e9zked\u00e9sek eredm\u00e9nyesek, v\u00e1rakoz\u00e1son fel\u00fcl teljes\u00edtett a magyar gazdas\u00e1g\nFelid\u00e9zte: a kedden k\u00f6zz\u00e9tett adatok szerint ez \u00e9v els\u0151 h\u00e1rom h\u00f3napj\u00e1ban v\u00e1rakoz\u00e1son fel\u00fcl teljes\u00edtett a magyar gazdas\u00e1g, a piaci szak\u00e9rt\u0151k \u00e1ltal v\u00e1rt 0,3 sz\u00e1zal\u00e9kos visszaes\u00e9ssel szemben 1,9 sz\u00e1zal\u00e9kkal b\u0151v\u00fclt Magyarorsz\u00e1g gazdas\u00e1gi teljes\u00edtm\u00e9nye az el\u0151z\u0151 negyed\u00e9vhez k\u00e9pest, ami az egyik legnagyobb m\u00e9rt\u00e9k\u0171 n\u00f6veked\u00e9s az EU-ban.\nKit\u00e9rt arra: friss el\u0151rejelz\u00e9s\u00e9ben az Eur\u00f3pai Bizotts\u00e1g 5,5 sz\u00e1zal\u00e9kos, a Nemzetk\u00f6zi Valutaalap 5,9 sz\u00e1zal\u00e9kos n\u00f6veked\u00e9st val\u00f3sz\u00edn\u0171s\u00edt, minden es\u00e9ly megvan teh\u00e1t arra, hogy a magyar gazdas\u00e1g vissza\u00e1lljon arra a dinamikus p\u00e1ly\u00e1ra, amely a j\u00e1rv\u00e1ny okozta v\u00e1ls\u00e1g el\u0151tt jellemezte. A gazdas\u00e1gv\u00e9delmi int\u00e9zked\u00e9sek eredm\u00e9nyesek voltak, a k\u00f6lts\u00e9gvet\u00e9sb\u0151l ny\u00fajtott t\u00e1mogat\u00e1sok, ad\u00f3kedvezm\u00e9nyek val\u00f3s seg\u00edts\u00e9get jelentettek a v\u00e1llalkoz\u00e1soknak, megkezd\u0151d\u00f6tt a magyar gazdas\u00e1g \u00fajraindul\u00e1sa - v\u00e9lekedett.\nAz elm\u00falt \u00e9vek gazdas\u00e1gpolitikai int\u00e9zked\u00e9seir\u0151l \u00e9s az eredm\u00e9nyes v\u00e9dekez\u00e9sr\u0151l \nA t\u00e1rcavezet\u0151 kiemelte a korm\u00e1ny \u00e9rt\u00e9kalap\u00fa politik\u00e1j\u00e1nak jelent\u0151s\u00e9g\u00e9t, amelynek alappill\u00e9rei a j\u00e1rv\u00e1ny sor\u00e1n is v\u00e1ltozatlanok maradtak. Munkaalap\u00fa t\u00e1rsadalmat \u00e9p\u00edtenek, Magyarorsz\u00e1g j\u00f6v\u0151beni gazdas\u00e1gi poz\u00edci\u00f3it a teljes\u00edtm\u00e9ny emel\u00e9s\u00e9vel - a beruh\u00e1z\u00e1sok, az innov\u00e1ci\u00f3 \u00e9s a ter\u00fcletileg is kiegyens\u00falyozott n\u00f6veked\u00e9s - t\u00e1mogat\u00e1s\u00e1val k\u00edv\u00e1nj\u00e1k el\u00e9rni, kiemelt figyelmet ford\u00edtanak a csal\u00e1dok meger\u0151s\u00edt\u00e9s\u00e9re, az id\u0151skor\u00faak megbecs\u00fcl\u00e9s\u00e9re \u00e9s a gyermeknevel\u00e9s t\u00e1mogat\u00e1s\u00e1ra, tov\u00e1bb\u00e1 minden k\u00f6r\u00fclm\u00e9nyek k\u00f6z\u00f6tt a magyar emberek \u00e9rdekeit teszik az els\u0151 helyre - sorolta.\n\u00c9rt\u00e9kel\u00e9se szerint az elm\u00falt \u00e9vek gazdas\u00e1gpolitikai int\u00e9zked\u00e9seinek k\u00f6sz\u00f6nhet\u0151en a j\u00e1rv\u00e1ny er\u0151s, ellen\u00e1ll\u00f3 \u00e9s kiegyens\u00falyozott szerkezet\u0171 gazdas\u00e1got \u00e9rt. A mostani vil\u00e1gv\u00e1ls\u00e1g k\u00f6zepette m\u00e9g jobban l\u00e1tszik, hogy milyen nagy el\u0151nyt jelent, hogy nem vesztegett\u00e9k el az elm\u00falt \u00e9vtizedet, \u00e9s ennek k\u00f6sz\u00f6nhet\u0151, hogy a j\u00e1rv\u00e1ny idej\u00e9n t\u00e1maszkodhattak az egyens\u00falyi n\u00f6veked\u00e9s, az ad\u00f3ss\u00e1gcs\u00f6kkent\u00e9s \u00e9s a k\u00f6lts\u00e9gvet\u00e9si politika eredm\u00e9nyeire - magyar\u00e1zta Varga Mih\u00e1ly\n\n"}]