[{"date": "2021-05-01 11:03", "url": "https://koronavirus.gov.hu/cikkek/turisztikai-ugynokseg-esely-van-nyari-belfoldi-rekordforgalomra", "h1": "Turisztikai \u00fcgyn\u00f6ks\u00e9g: es\u00e9ly van a ny\u00e1ri belf\u00f6ldi rekordforgalomra", "body": "\nId\u00e9n is van es\u00e9ly a ny\u00e1ri rekordforgalomra a belf\u00f6ldi turizmusban: h\u00e9tr\u0151l h\u00e9tre n\u0151 az el\u0151foglal\u00e1sok sz\u00e1ma a vid\u00e9ki sz\u00e1ll\u00e1shelyeken, a ny\u00e1ri h\u00f3napokra m\u00e1r havonta csaknem egymilli\u00f3 vend\u00e9g\u00e9jszak\u00e1t lek\u00f6t\u00f6ttek, a legt\u00f6bbet, 1,1 milli\u00f3t j\u00faliusra - nyilatkozott a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja a Magyar Nemzetnek.\n\nGuller Zolt\u00e1n a lap szombati sz\u00e1m\u00e1ban megjelent interj\u00faban kifejtette, az adatok alapj\u00e1n a Balaton-t\u00e9rs\u00e9g sz\u00e1ll\u00e1shelyei a legn\u00e9pszer\u0171bbek, \u0151ket k\u00f6veti a M\u00e1tra-B\u00fckk, Debrecen \u00e9s t\u00e9rs\u00e9ge, illetve Budapest k\u00f6rny\u00e9ke.\n\n\u00dagy fogalmazott, a Balaton a ny\u00e1ri h\u00f3napokban megtelt, nincs sz\u00fcks\u00e9ge rekl\u00e1mra, de a fejleszt\u00e9sek nem maradnak el. \"T\u00e1mogatjuk az elektromos haj\u00f3z\u00e1s elterjed\u00e9s\u00e9t, t\u00f6bb sz\u00e1lloda \u00e9p\u00fcl, sz\u00e1mos strand meg\u00fajul, \u00e9s j\u00f6v\u0151 tavasszal \u00faj kompot \u00e1ll\u00edtunk forgalomba\" - mondta a turisztikai \u00fcgyn\u00f6ks\u00e9g vezet\u0151je, majd al\u00e1hozta, a c\u00e9l, hogy a Balaton \u00e9s k\u00f6rny\u00e9ke \"eur\u00f3pai, k\u00f6rnyezetbar\u00e1t\" \u00fcd\u00fcl\u0151helly\u00e9 v\u00e1ljon.\nGuller Zolt\u00e1n kit\u00e9rt arra is, hogy a k\u00fclf\u00f6ldiek elmarad\u00e1sa miatt Budapest helyzete m\u00e9g kev\u00e9sb\u00e9 lesz kedvez\u0151. Szerinte ezen seg\u00edthet, ha a magyar utaz\u00f3k a f\u0151v\u00e1rosra is lehets\u00e9ges \u00fati c\u00e9lk\u00e9nt tekintenek.\nMegjegyezte tov\u00e1bb\u00e1, hogy az \u00fcgyn\u00f6ks\u00e9g nemzetk\u00f6zi kamp\u00e1nyokat is ind\u00edt, hogy m\u00e1r a hat\u00e1rok megnyit\u00e1sa el\u0151tt Magyarorsz\u00e1ggal tervezzenek a k\u00fclf\u00f6ldi utaz\u00f3k.\n\"\u00daton vagyunk a norm\u00e1lis \u00e9let fel\u00e9\" - jelentette ki az MT\u00dc vez\u00e9rigazgat\u00f3ja. Eml\u00e9keztetett, a beoltottak sz\u00e1ma \u00e1tl\u00e9pte a n\u00e9gymilli\u00f3t, ez\u00e9rt szombatt\u00f3l a v\u00e9detts\u00e9gi igazolv\u00e1nnyal \u00fajra el\u00e9rhet\u0151k a szolg\u00e1ltat\u00e1sok \u00e9s orsz\u00e1gszerte nyitnak a sz\u00e1ll\u00e1shelyek, a f\u00fcrd\u0151k, az \u00e9ttermek bels\u0151 terei.\nMagyarorsz\u00e1g a t\u00f6bbi uni\u00f3s tag\u00e1llamhoz k\u00e9pest csaknem k\u00e9tszeres sebess\u00e9ggel halad a koronav\u00edrus elleni olt\u00e1sok bead\u00e1s\u00e1val, \u00edgy a harmadik j\u00e1rv\u00e1nyhull\u00e1m miatt november \u00f3ta vesztegl\u0151 turizmus szerepl\u0151i a teraszok nyit\u00e1sa ut\u00e1n megkezdhetik az \u00fajraindul\u00e1st - k\u00f6z\u00f6lte.\nGuller Zolt\u00e1n hangs\u00falyozta, \"most a val\u00f3di seg\u00edts\u00e9get az indul\u00e1s jelenti, mert ha vend\u00e9g van, minden van\".\n\nMTI\n\n"}]