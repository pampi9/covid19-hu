[{"date": "2021-05-05 14:21", "url": "https://koronavirus.gov.hu/cikkek/merkely-kinai-vakcina-adja-legszelesebb-vedettseget", "h1": "Merkely: a k\u00ednai vakcina adja a legsz\u00e9lesebb v\u00e9detts\u00e9get", "body": "\nA Sinopharm-vakcin\u00e1k bead\u00e1s\u00e1t k\u00f6vet\u0151en kialakul\u00f3 ellenanyagszint m\u00e9rt\u00e9ke ak\u00e1r a t\u00f6bb sz\u00e1zszorosa is lehet annak, mint amit egy \u00e1tfert\u0151z\u00f6tts\u00e9ggel megszerezhet\u00fcnk, ez\u00e9rt a h\u00edresztel\u00e9sekkel ellent\u00e9tben jelenleg nincs sz\u00fcks\u00e9g a k\u00ednai olt\u00f3anyag harmadik d\u00f3zis\u00e1nak felv\u00e9tel\u00e9re - hangs\u00falyozta a Semmelweis Egyetem rektora a Magyar Nemzet megkeres\u00e9s\u00e9re szerd\u00e1n.\n\n\nMerkely\u00a0B\u00e9la a lapnak \u00fagy nyilatkozott, hogy az egyetemen nem tal\u00e1ltak olyan k\u00ednai vakcin\u00e1val beoltottat, akinek ne lett volna pozit\u00edv, azaz emelkedett t\u00fcskefeh\u00e9rje-ellenes antitestje k\u00e9t d\u00f3zis bead\u00e1s\u00e1t k\u00f6vet\u0151en, teh\u00e1t minden esetben kimutathat\u00f3 ellenanyagot detekt\u00e1ltak.\n\u00a0\u00a0\u00a0\u00a0A k\u00ednai vakcina hat\u00e9konys\u00e1g\u00e1t megk\u00e9rd\u0151jelez\u0151 sajt\u00f3h\u00edrek kapcs\u00e1n\u00a0Merkely\u00a0B\u00e9la hangs\u00falyozta: tapasztalatai szerint minden olt\u00e1s sokkal er\u0151sebb immunv\u00e1laszt v\u00e1lt ki, mint maga a megbeteged\u00e9s, ez pedig a k\u00ednai olt\u00f3anyag eset\u00e9ben is igaz.\n\u00a0\u00a0\u00a0\u00a0Mint mondta, az egyetemen v\u00e9gzett laborat\u00f3riumi m\u00e9r\u00e9si eredm\u00e9nyek a Sinopharm-vakcin\u00e1k bead\u00e1s\u00e1t k\u00f6vet\u0151en ak\u00e1r t\u00f6bb sz\u00e1zszoros ellenanyagszintet mutattak az \u00e1tfert\u0151z\u00f6tts\u00e9gn\u00e9l tapasztalt \u00e9rt\u00e9khez k\u00e9pest, de a legalacsonyabb \u00e9rt\u00e9k is az \u00e1tfert\u0151z\u00f6tts\u00e9g hat\u00e1s\u00e1ra kialakul\u00f3 ellenanyagszintnek felelt meg.\n\u00a0\u00a0\u00a0\u00a0Merkely\u00a0B\u00e9la kiemelte: a jelenleg Magyarorsz\u00e1gon haszn\u00e1lt hatf\u00e9le olt\u00f3anyag teljesen m\u00e1s technol\u00f3gi\u00e1val k\u00e9sz\u00fcl, \u00edgy egyszerre egy olt\u00e1s nem tud mindenf\u00e9le el\u0151nyt biztos\u00edtani.\n\u00a0\u00a0\u00a0\u00a0Kifejtette, a Pfizer \u00e9s a Moderna egy teljesen \u00faj, a vil\u00e1gon el\u0151sz\u00f6r decemberben alkalmazott \u00fagynevezett h\u00edrviv\u0151 RNS-alap\u00fa (mRNS) olt\u00f3anyag, amely a koronav\u00edrus t\u00fcskefeh\u00e9rj\u00e9j\u00e9nek egy r\u00e9sze ellen termeltet ellenanyagot az\u00e1ltal, hogy a t\u00fcskefeh\u00e9rj\u00e9nek az adott r\u00e9sz\u00e9re vonatkoz\u00f3 inform\u00e1ci\u00f3t viszi be a szervezetbe \u00e9s \u00e9p\u00edt f\u00f6l feh\u00e9rj\u00e9t.\n\u00a0\u00a0\u00a0\u00a0A vektort\u00edpus\u00fa olt\u00f3anyagok - ilyen a Szputnyik V, az AstraZeneca \u00e9s a Janssen -, l\u00e9nyege, hogy a nem fert\u0151z\u0151, k\u00fcl\u00f6nb\u00f6z\u0151 adenov\u00edrusba juttatj\u00e1k a t\u00fcskefeh\u00e9rj\u00e9nek az inform\u00e1ci\u00f3j\u00e1t, a szervezet pedig ez ellen a t\u00fcskefeh\u00e9rje ellen termel ellenanyagot - ismertette a rektor.\n\u00a0\u00a0\u00a0\u00a0Ezeket a vakcinat\u00edpusokat - mutatott r\u00e1 a szakember - nem lehet \u00f6sszehasonl\u00edtani a v\u00edrus teljes el\u00f6lt v\u00e1ltozat\u00e1t tartalmaz\u00f3 Sinopharm-vakcin\u00e1val, ugyanis a k\u00ednai olt\u00f3anyagban nemcsak a t\u00fcskefeh\u00e9rje tal\u00e1lhat\u00f3 meg, hanem rengeteg m\u00e1sf\u00e9le feh\u00e9rje is, amelynek k\u00f6vetkezt\u00e9ben a k\u00ednai vakcina nem kifejezetten egyetlen, hanem sokf\u00e9le feh\u00e9rje ellen fejt ki immunv\u00e1laszt.\n\nMTI 2021. m\u00e1jus 5.\n\n"}]