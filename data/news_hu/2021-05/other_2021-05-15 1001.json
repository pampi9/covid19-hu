[{"date": "2021-05-15 10:01", "url": "https://koronavirus.gov.hu/cikkek/csaladokert-felelos-tarca-nelkuli-miniszter-hivatala-csaladok-nemzetkozi-napja-unnepeljuk", "h1": "Csal\u00e1dok\u00e9rt felel\u0151s t\u00e1rca n\u00e9lk\u00fcli miniszter hivatala: csal\u00e1dok nemzetk\u00f6zi napja - \u00fcnnepelj\u00fck a csal\u00e1dokat!", "body": "\nM\u00e1jus 15-e vil\u00e1gszerte a csal\u00e1dokr\u00f3l sz\u00f3l a csal\u00e1d nemzetk\u00f6zi napja alkalm\u00e1b\u00f3l. Magyarorsz\u00e1gon a 2010-es \"csal\u00e1dbar\u00e1t fordulat\" \u00f3ta a korm\u00e1ny elk\u00f6telezett a csal\u00e1dok t\u00e1mogat\u00e1s\u00e1ban - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter hivatala szombaton az MTI-vel.\n\n\nA k\u00f6zlem\u00e9ny szerint a j\u00f6v\u0151 \u00e9vi k\u00f6lts\u00e9gvet\u00e9sben csaknem h\u00e1romszor akkora \u00f6sszeget ford\u00edtanak a magyar csal\u00e1dok t\u00e1mogat\u00e1s\u00e1ra, mint 2010-ben.\u00a0\u00a0\nKiemelt\u00e9k, a korm\u00e1ny 2010 \u00f3ta sz\u00e9lesk\u00f6r\u0171 csal\u00e1dt\u00e1mogat\u00e1si rendszerrel kedvez\u0151 felt\u00e9teleket teremtett a csal\u00e1dalap\u00edt\u00e1sra, a munka \u00e9s a csal\u00e1di \u00e9let \u00f6sszeegyeztethet\u0151s\u00e9g\u00e9re.\nAz elm\u00falt \u00e9vtizedben megdupl\u00e1z\u00f3dott a h\u00e1zass\u00e1gk\u00f6t\u00e9sek sz\u00e1ma, cs\u00f6kkent a v\u00e1l\u00e1sok sz\u00e1ma \u00e9s - ellent\u00e9tben az eur\u00f3pai uni\u00f3s tendenci\u00e1kkal - Magyarorsz\u00e1gon emelkedett a sz\u00fclet\u00e9sek sz\u00e1ma. Utolj\u00e1ra 1986-ban k\u00f6t\u00f6ttek t\u00f6bb h\u00e1zass\u00e1got, mint 2020-ban, a v\u00e1l\u00e1sok sz\u00e1ma pedig hat \u00e9vtizedes m\u00e9lyponton van - \u00edrt\u00e1k.\nHozz\u00e1tett\u00e9k, 2020-ra 25 \u00e9ves cs\u00facsra emelkedett a gyermekv\u00e1llal\u00e1si kedv, \u00e9s vissza\u00e1llt a Bokros-csomag el\u0151tti szintre. T\u00edz \u00e9ve \u00f6t tervezett gyermekb\u0151l h\u00e1rom sz\u00fcletett meg, ma m\u00e1r n\u00e9gy. Egyre t\u00f6bb gyermek sz\u00fcletik h\u00e1zass\u00e1gban, \u00e9s egyre t\u00f6bben d\u00f6ntenek a nagycsal\u00e1dos \u00e9letm\u00f3d mellett.\n\"A sz\u00fcl\u0151k a csal\u00e1dtervez\u00e9st\u0151l a gyermekeik feln\u0151tt\u00e9 v\u00e1l\u00e1s\u00e1ig minden \u00e9letszakaszban sz\u00e1m\u00edthatnak a korm\u00e1ny t\u00e1mogat\u00e1s\u00e1ra terveik, d\u00f6nt\u00e9seik megval\u00f3s\u00edt\u00e1s\u00e1ban\" - hangs\u00falyozt\u00e1k, jelezve, a t\u00f6bbi k\u00f6z\u00f6tt csal\u00e1di ad\u00f3kedvezm\u00e9nnyel, \u00faj b\u00f6lcs\u0151dei f\u00e9r\u0151helyekkel, Gyed Extr\u00e1val, ingyenes tank\u00f6nyvekkel, ingyenes \u00e9s kedvezm\u00e9nyes gyermek\u00e9tkeztet\u00e9ssel, csal\u00e1di otthonteremt\u00e9si kedvezm\u00e9nnyel (csok), jelz\u00e1loghitel-cs\u00f6kkent\u00e9ssel \u00e9s csal\u00e1dv\u00e9delmi akci\u00f3tervvel seg\u00edti a korm\u00e1ny a magyar csal\u00e1dokat.\nKit\u00e9rtek arra, hogy a j\u00e1rv\u00e1ny okozta neh\u00e9zs\u00e9gek ellen\u00e9re Magyarorsz\u00e1gon \u00fajabb lehet\u0151s\u00e9gek ny\u00edlnak a csal\u00e1dok el\u0151tt. Az id\u0151sebb csal\u00e1dtagokra tekintettel a korm\u00e1ny id\u00e9n megkezdte a 13. havi nyugd\u00edj vissza\u00e9p\u00edt\u00e9s\u00e9t. Elindult az Otthonteremt\u00e9si Program \u00e9s j\u00falius 1-j\u00e9t\u0151l a csecsem\u0151gondoz\u00e1si d\u00edj (csed) m\u00e9rt\u00e9ke is jelent\u0151sen emelkedik.\nEmellett 2022-t\u0151l 50 ezer forintra n\u0151 az \u00e1rvaell\u00e1t\u00e1s minimuma, a 25 \u00e9v alatti fiatalok pedig szem\u00e9lyij\u00f6vedelemad\u00f3-mentesen juthatnak a munk\u00e1b\u00f3l sz\u00e1rmaz\u00f3 j\u00f6vedelm\u00fckh\u00f6z.\n\"Am\u00edg Magyarorsz\u00e1gnak polg\u00e1ri korm\u00e1nya van, a csal\u00e1dok kisz\u00e1m\u00edthat\u00f3s\u00e1gra \u00e9s k\u00f6z\u00f6ss\u00e9gi megbecs\u00fcl\u00e9sre sz\u00e1m\u00edthatnak\" - \u00e1ll a k\u00f6zlem\u00e9nyben.\n\nMTI 2021. m\u00e1jus 15.\n\n"}]