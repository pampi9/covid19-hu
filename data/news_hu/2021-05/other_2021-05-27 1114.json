[{"date": "2021-05-27 11:14", "url": "https://koronavirus.gov.hu/cikkek/itm-allamtitkar-magyarorszag-munkanelkulisegi-rataja-negyedik-legjobb-az-eu-ban", "h1": "ITM-\u00e1llamtitk\u00e1r: Magyarorsz\u00e1g munkan\u00e9lk\u00fclis\u00e9gi r\u00e1t\u00e1ja a negyedik legjobb az EU-ban", "body": "\nAz el\u0151z\u0151 id\u0151szak foglalkoztat\u00e1spolitikai, ad\u00f3- \u00e9s beruh\u00e1z\u00e1si int\u00e9zked\u00e9seknek k\u00f6sz\u00f6nhet\u0151en Magyarorsz\u00e1g \u00e1prilisi munkan\u00e9lk\u00fclis\u00e9gi r\u00e1t\u00e1ja a negyedik legjobb az Eur\u00f3pai Uni\u00f3ban (EU) - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az M1 aktu\u00e1lis csatorn\u00e1n cs\u00fct\u00f6rt\u00f6k\u00f6n a K\u00f6zponti Statisztikai Hivatal (KSH) \u00e1prilisi munkaer\u0151piaci adatait komment\u00e1lva.\n\n\nA KSH cs\u00fct\u00f6rt\u00f6k\u00f6n azt k\u00f6z\u00f6lte, hogy \u00e1prilisban a munkan\u00e9lk\u00fcliek sz\u00e1ma 211 ezer volt, ami az egy \u00e9vvel kor\u00e1bbin\u00e1l 24 ezerrel, a m\u00e1rciusin\u00e1l pedig 17 ezerrel t\u00f6bb. A munkan\u00e9lk\u00fclis\u00e9gi r\u00e1ta 0,5 sz\u00e1zal\u00e9kponttal, 4,4 sz\u00e1zal\u00e9kra emelkedett egy \u00e9v alatt \u00e9s 0,4 sz\u00e1zal\u00e9kponttal n\u0151tt m\u00e1rciushoz k\u00e9pest. \u00c1prilisban a 15-74 \u00e9ves foglalkoztatottak \u00e1tlagos havi l\u00e9tsz\u00e1ma 4 milli\u00f3 559 ezer volt, ami az el\u0151z\u0151 \u00e9v azonos id\u0151szak\u00e1t 36 ezerrel meghaladta, m\u00edg az el\u0151z\u0151 h\u00f3napn\u00e1l 57 ezerrel kevesebb volt.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, hogy az \u00e1prilisi adatok m\u00e9g az \u00fajraind\u00edt\u00e1s el\u0151tti \u00e1llapotot mutatj\u00e1k. A szolg\u00e1ltat\u00f3 szektorban m\u00e1r l\u00e1tszik, hogy egyre nagyobb ig\u00e9ny van a munkaer\u0151re, ez\u00e9rt v\u00e1rhat\u00f3 a foglalkoztatotts\u00e1g tov\u00e1bbi n\u00f6veked\u00e9se.\n\u00a0\u00a0\u00a0\u00a0A programok, amelyek munkahelymegtart\u00f3 \u00e9s munkahelyteremt\u0151 c\u00e9lokat szolg\u00e1lnak most is el\u00e9rhet\u0151k - ismertette az \u00e1llamtitk\u00e1r. Szavai szerint most nagyobb hangs\u00falyt kap a munkahelyteremt\u0151 program. Ennek keret\u00e9ben m\u00e1r nemcsak a 25 \u00e9v alatti munkav\u00e1llal\u00f3kat, hanem \u00e9letkort\u00f3l f\u00fcggetlen\u00fcl, a legal\u00e1bb egy h\u00f3napja regisztr\u00e1lt \u00e1ll\u00e1skeres\u0151ket is seg\u00edtik egy hath\u00f3napos programmal. Azon munkaad\u00f3knak, amelyek ebb\u0151l a csoportb\u00f3l alkalmaznak munkaer\u0151t 100 ezer forintot biztos\u00edtanak - emelte ki.\n\u00a0\u00a0\u00a0\u00a0Bod\u00f3 S\u00e1ndor az els\u0151 n\u00e9gy havi adatok alapj\u00e1n azt mondta, l\u00e1tszik, hogy tart\u00f3san 4,5 milli\u00f3 f\u00f6l\u00f6tt van a foglalkoztatottak sz\u00e1ma. \u00c1prilisban 36 ezerrel t\u00f6bben dolgoznak, mint egy \u00e9vvel kor\u00e1bban, amikor a j\u00e1rv\u00e1ny legnehezebb id\u0151szaka volt, hiszen akkor m\u00e9g nem lehetett tudni pontosan, hogy mi fog t\u00f6rt\u00e9nni foglalkoztat\u00e1si szempontb\u00f3l - fogalmazott az \u00e1llamtitk\u00e1r hozz\u00e1t\u00e9ve, hogy az \"utols\u00f3 b\u00e9keh\u00f3naphoz\", 2019 december\u00e9hez k\u00e9pest 66 ezerrel kevesebben dolgoznak Magyarorsz\u00e1gon. Szerinte kijelenthet\u0151, hogy a j\u00e1rv\u00e1ny ennyi munkahelyet vett el, \u00edgy legal\u00e1bb ennyit kell teremteni a k\u00f6vetkez\u0151 h\u00f3napokban.\n\u00a0\u00a0\u00a0\u00a0Kiemelte: az els\u0151dleges munkaer\u0151piacon 28 ezerrel t\u00f6bben dolgoznak, ami szerinte egy megnyugtat\u00f3nak t\u0171n\u0151 sz\u00e1m. Cs\u00f6kken a k\u00fclf\u00f6ldi telephelyen dolgoz\u00f3k sz\u00e1ma, illetve a k\u00f6zfoglalkoztatottak sz\u00e1ma - tette hozz\u00e1.\n\u00a0\u00a0\u00a0\u00a0A ter\u00fcleti megoszl\u00e1st n\u00e9zve nincs meglepet\u00e9s - mondta. M\u00edg \u00c9szak-Magyarorsz\u00e1gon 7 sz\u00e1zal\u00e9k f\u00f6l\u00f6tt van a munkan\u00e9lk\u00fclis\u00e9gi r\u00e1ta, addig Nyugat-Magyarorsz\u00e1gon, Nyugat-Dun\u00e1nt\u00falon 2,3-2,4 sz\u00e1zal\u00e9k k\u00f6r\u00fcl alakult. Az \u00e1llamtitk\u00e1r szerint ebben van \u00fczenet is: aki most beruh\u00e1z, befektet Magyarorsz\u00e1gon \u00e9s munkaer\u0151re sz\u00e1m\u00edt, annak mindenk\u00e9ppen a keleti orsz\u00e1gr\u00e9szben van nagyobb mozg\u00e1stere, ott nagyobb a munkaer\u0151tartal\u00e9k.\n\u00a0\u00a0\u00a0\u00a0Kiemelte, a fiatalok munkan\u00e9lk\u00fclis\u00e9gi r\u00e1t\u00e1ja 12,5 sz\u00e1zal\u00e9k, az Eur\u00f3pai Uni\u00f3ban viszont 17,0 sz\u00e1zal\u00e9k, teh\u00e1t ahhoz k\u00e9pest j\u00f3l \u00e1ll Magyarorsz\u00e1g. Az \u00e1llamtitk\u00e1r \u00fagy v\u00e9lte, ennek oka p\u00e9ld\u00e1ul a korm\u00e1nyzat 25 \u00e9v alatti munkav\u00e1llal\u00f3kat t\u00e1mogat\u00f3 programja is.\n\u00a0\u00a0\u00a0\u00a0Az \u00e1gazatokon bel\u00fcl nincs meglepet\u00e9s - jelentette ki Bod\u00f3 S\u00e1ndor. Mint mondta, tov\u00e1bbra is a legsikeresebbek az IT-szektorban dolgoz\u00f3k, de ide sorolhat\u00f3k a p\u00e9nz\u00fcgyi vil\u00e1g, a m\u0171szaki tev\u00e9kenys\u00e9g, a mez\u0151gazdas\u00e1g \u00e9s az \u00e9p\u00edt\u0151ipar is. A legnagyobb gond a szolg\u00e1ltat\u00f3 szektorban, a turizmusban \u00e9s a vend\u00e9gl\u00e1t\u00e1sban van, itt m\u00e9g mindig sz\u00fcks\u00e9g van az \u00e1gazati b\u00e9rt\u00e1mogat\u00e1sra, amelyet m\u00e9g n\u00e9h\u00e1ny napig lehet ig\u00e9nyelni - mondta az \u00e1llamtitk\u00e1r.\n\nMTI 2021. m\u00e1jus 27.\n\n"}]