[{"date": "2021-05-01 10:41", "url": "https://koronavirus.gov.hu/cikkek/szijjarto-szloveniaba-es-bahreinbe-lehet-utazni-barmilyen-oltassal", "h1": "Szijj\u00e1rt\u00f3: Szlov\u00e9ni\u00e1ba \u00e9s Bahreinbe is lehet utazni b\u00e1rmilyen olt\u00e1ssal", "body": "\nMagyarorsz\u00e1g Szlov\u00e9ni\u00e1val \u00e9s Bahreinnel is meg\u00e1llapodott, hogy k\u00f6lcs\u00f6n\u00f6sen elismerik egym\u00e1s olt\u00e1si igazol\u00e1sait \u00e9s szabad utaz\u00e1st engednek polg\u00e1raiknak orsz\u00e1gaik k\u00f6z\u00f6tt, f\u00fcggetlen\u00fcl att\u00f3l, milyen vakcin\u00e1val oltottak \u0151ket - jelentette be a k\u00fclgazdas\u00e1gi \u00e9s k\u00fcl\u00fcgyminiszter szombaton a Facebookon.\n\n\nSzijj\u00e1rt\u00f3 P\u00e9ter kifejtette, a Szlov\u00e9ni\u00e1val k\u00f6t\u00f6tt meg\u00e1llapod\u00e1s m\u00e1r szombatt\u00f3l \u00e9rv\u00e9nyes a Magyarorsz\u00e1gon felhaszn\u00e1l\u00e1si enged\u00e9llyel rendelkez\u0151 valamennyi, \u00edgy a k\u00ednai \u00e9s az orosz vakcin\u00e1kkal oltottak sz\u00e1m\u00e1ra is.\nA t\u00e1rcavezet\u0151 al\u00e1h\u00fazta, Bahreinbe h\u00e9tf\u0151t\u0151l utazhatnak a magyar \u00e1llampolg\u00e1rok tekintet n\u00e9lk\u00fcl arra, hogy mely olt\u00e1st vett\u00e9k fel.\nA miniszter \u00fagy fogalmazott, az elm\u00falt h\u00f3napok alapj\u00e1n azt l\u00e1tja, a sikeres v\u00e9dekez\u00e9s nem mindenkinek \u00e9rdeke \u00e9s nem is mindenkinek tetszik; van aki azt gondolja, hogy minden j\u00f3ban van valami rosszabb, illetve min\u00e9l rosszabb, ann\u00e1l jobb.\nSzijj\u00e1rt\u00f3 P\u00e9ter nekik azt \u00fczente, Bahrein volt az egyik els\u0151 olyan orsz\u00e1g, amely haszn\u00e1lni kezdte a Sinopharm olt\u00f3anyag\u00e1t, a magyar szakemberek pedig sok seg\u00edts\u00e9get kaptak onnan dokument\u00e1ci\u00f3k, illetve felhaszn\u00e1l\u00e1si tapasztalatok form\u00e1j\u00e1ban.\nKiemelte, ezen t\u00e1mogat\u00e1s n\u00e9lk\u00fcl lassabb lett volna az enged\u00e9lyez\u00e9si folyamat, \u00edgy ak\u00e1r ma t\u00edzezrekkel kevesebben lenn\u00e9nek beoltva \u00e9s biztons\u00e1gban.\nSzijj\u00e1rt\u00f3 P\u00e9ter elmondta, a h\u00e9tv\u00e9g\u00e9n is t\u00f6bb t\u00e1rgyal\u00e1st folytat majd k\u00fcl\u00fcgyminiszter koll\u00e9g\u00e1ival \u00e9s rem\u00e9li, hogy j\u00f6v\u0151 h\u00e9t elej\u00e9n \u00fajabb meg\u00e1llapod\u00e1sokat tud majd bejelenteni.\nA k\u00fclgazdas\u00e1gi \u00e9s k\u00fcl\u00fcgyminiszter besz\u00e1molt arr\u00f3l is, tizenn\u00e9gy \u00e9s f\u00e9l \u00f3r\u00e1t t\u00f6lt\u00f6tt Pakiszt\u00e1n f\u0151v\u00e1ros\u00e1ban, Iszl\u00e1m\u00e1b\u00e1dban, ahol sikeres t\u00e1rgyal\u00e1sokat folytatott, valamint a vele utaz\u00f3 \u00fczletemberek is t\u00f6bb mint 50 k\u00e9toldal\u00fa v\u00e1llalati egyeztet\u00e9sen vettek r\u00e9szt.\n\nMTI\n\n"}]