[{"date": "2021-05-28 19:00", "url": "https://koronavirus.gov.hu/cikkek/domotor-ha-igy-haladunk-tovabb-az-idei-nyar-sokkal-szabadabb-lesz-mint-tavalyi", "h1": " D\u00f6m\u00f6t\u00f6r: ha \u00edgy haladunk tov\u00e1bb, az idei ny\u00e1r sokkal szabadabb lesz, mint a tavalyi", "body": "\nHa Magyarorsz\u00e1g \u00edgy halad tov\u00e1bb a koronav\u00edrus elleni v\u00e9d\u0151olt\u00e1sok ter\u00e9n, az idei ny\u00e1r sokkal szabadabb lesz, mint a tavalyi - err\u0151l besz\u00e9lt a Minisztereln\u00f6ki Kabinetiroda parlamenti \u00e1llamtitk\u00e1ra p\u00e9nteken a Facebook-oldal\u00e1n.\n\n\nD\u00f6m\u00f6t\u00f6r Csaba a vide\u00f3ban \u00fagy fogalmazott: egy nagy \"v\u00e9gre \u00e9rz\u00e9s\" van benn\u00fcnk. Nem kell m\u00e1r kint maszkot viselni, lehetnek\u00a0\u00a0rendezv\u00e9nyek \u00e9s nincs m\u00e1r kij\u00e1r\u00e1si tilalom sem.\n\u00a0\u00a0\u00a0\u00a0\"Az, hogy \u00fajraindulhat az \u00e9let, az nem mag\u00e1t\u00f3l \u00e9rtet\u0151d\u0151 dolog, hanem az olt\u00e1soknak k\u00f6sz\u00f6nhet\u0151\" - jelentette ki, hozz\u00e1t\u00e9ve: azokban az orsz\u00e1gokban, ahol alacsonyabb az \u00e1toltotts\u00e1gi szint, ott sokkal szigor\u00fabb korl\u00e1toz\u00e1sok vannak \u00e9rv\u00e9nyben. P\u00e9ld\u00e1ul Olaszorsz\u00e1gban most is k\u00f6telez\u0151 a kinti maszkvisel\u00e9s. Ez Portug\u00e1li\u00e1ban is j\u00fanius 13-ig biztosan marad. Tov\u00e1bb\u00e1 Spanyolorsz\u00e1gban, G\u00f6r\u00f6gorsz\u00e1gban is k\u00f6telez\u0151 kint is maszkot viselni.\n\u00a0\u00a0\u00a0\u00a0Kij\u00e1r\u00e1si tilalmak is \u00e9rv\u00e9nyben vannak. Franciaorsz\u00e1gban este 9-t\u0151l reggel 6-ig, \u00e9s v\u00e1rhat\u00f3an j\u00fanius v\u00e9g\u00e9ig nem is fogj\u00e1k feloldani. Olaszorsz\u00e1gban sem oldott\u00e1k fel \u00e9s N\u00e9metorsz\u00e1gban is hat olyan t\u00e9rs\u00e9g van, ahol kij\u00e1r\u00e1si tilalom van \u00e9rv\u00e9nyben - fejtette ki az \u00e1llamtitk\u00e1r.\n\u00a0\u00a0\u00a0\u00a0\"Sz\u00f3val az, hogy jobban \u00e1llunk, m\u00e1s orsz\u00e1gokhoz k\u00e9pest az olt\u00e1sok ter\u00e9n, az nem valamif\u00e9le elvont matematikai m\u00e9ricsk\u00e9l\u00e9s, hanem az \u00e9let \u00fajraindul\u00e1s\u00e1nak egy alapvet\u0151 felt\u00e9tele\" - fogalmazott D\u00f6m\u00f6t\u00f6r Csaba, hozz\u00e1t\u00e9ve: \"ha \u00edgy \u00e1llunk, ha \u00edgy haladunk tov\u00e1bb, akkor az el\u0151tt\u00fcnk \u00e1ll\u00f3 ny\u00e1r sokkal-sokkal szabadabb lesz, mint a tavalyi\".\n\u00a0\u00a0\u00a0\u00a0A korm\u00e1ny honlapj\u00e1n is hangs\u00falyozt\u00e1k, hogy Eur\u00f3pa sz\u00e1mos orsz\u00e1g\u00e1ban m\u00e9g k\u00f6telez\u0151 a szabadt\u00e9ri maszkvisel\u00e9s.\n\u00a0\u00a0\u00a0\u00a0Kiemelt\u00e9k, hogy Magyarorsz\u00e1g a sikeres olt\u00e1si programnak k\u00f6sz\u00f6nhet\u0151en megel\u0151zi az uni\u00f3s orsz\u00e1gok t\u00f6bbs\u00e9g\u00e9t az \u00e9let \u00fajraind\u00edt\u00e1s\u00e1ban. M\u00edg Magyarorsz\u00e1gon a lakoss\u00e1g 50 sz\u00e1zal\u00e9k\u00e1nak beolt\u00e1sa ut\u00e1n el lehetett t\u00f6r\u00f6lni a j\u00e1rv\u00e1ny\u00fcgyi szab\u00e1lyok jelent\u0151s r\u00e9sz\u00e9t, addig sz\u00e1mos eur\u00f3pai orsz\u00e1gban tov\u00e1bbra is komoly korl\u00e1toz\u00e1sok vannak \u00e9rv\u00e9nyben.\n\u00a0\u00a0\u00a0\u00a0Olaszorsz\u00e1gban szint\u00e9n k\u00f6telez\u0151 a maszkvisel\u00e9s a k\u00f6z\u00f6s tereken, a szabadban is. Eg\u00e9szs\u00e9g\u00fcgyi szak\u00e9rt\u0151k szerint csak j\u00faliust\u00f3l vagy augusztust\u00f3l oldhatj\u00e1k fel a k\u00fclt\u00e9ri maszkvisel\u00e9si k\u00f6telezetts\u00e9get. Egy olasz eg\u00e9szs\u00e9g\u00fcgyi tisztvisel\u0151 szerint augusztusban j\u00f6het el a szab\u00e1lyoz\u00e1s felold\u00e1sa, az olt\u00e1si kamp\u00e1nyt\u00f3l f\u00fcgg\u0151en.\n\u00a0\u00a0\u00a0\u00a0Spanyolorsz\u00e1gban is k\u00f6telez\u0151 a maszkvisel\u00e9s az utc\u00e1n is, de az eg\u00e9szs\u00e9g\u00fcgyi hat\u00f3s\u00e1gok optimist\u00e1k. Egy m\u00e1jus 17-i sajt\u00f3t\u00e1j\u00e9koztat\u00f3n \u00fagy fogalmaztak, hogy nemsok\u00e1ra feloldhatj\u00e1k a szab\u00e1lyoz\u00e1st a szabadt\u00e9rre vonatkoz\u00f3an.\n\u00a0\u00a0\u00a0\u00a0Portug\u00e1li\u00e1ban a parlament j\u00fanius 13-ig meghosszabb\u00edtotta a maszkvisel\u00e9si k\u00f6telezetts\u00e9get. Aki megszegi a szab\u00e1lyt, 100 \u00e9s 500 eur\u00f3 k\u00f6z\u00f6tti b\u00fcntet\u00e9sre sz\u00e1m\u00edthat. Annyi engedm\u00e9nyt tettek, hogy amennyiben az utc\u00e1n vagy a k\u00f6zter\u00fcleten lehet tartani a m\u00e1sf\u00e9l-k\u00e9t m\u00e9teres t\u00e1vols\u00e1got, \u00fagy nem kell maszkot viselni, de ahol ez nem megval\u00f3s\u00edthat\u00f3, ott b\u00fcntethetnek a maszkvisel\u00e9si k\u00f6telezetts\u00e9g megszeg\u00e9se miatt.\n\u00a0\u00a0\u00a0\u00a0G\u00f6r\u00f6gorsz\u00e1gban - a 4 \u00e9ven aluli gyerekek kiv\u00e9tel\u00e9vel - tov\u00e1bbra is mindenkinek k\u00f6telez\u0151 a maszkivisel\u00e9s minden nyilv\u00e1nos helyen, z\u00e1rt t\u00e9rben \u00e9s szabadt\u00e9ren is.\n\u00a0\u00a0\u00a0\u00a0\"A magyar olt\u00e1si program eredm\u00e9nyess\u00e9g\u00e9hez jelent\u0151sen hozz\u00e1j\u00e1rult, hogy a korm\u00e1ny t\u00f6bb forr\u00e1sb\u00f3l rendelt olt\u00f3anyagokat\" - emelt\u00e9k ki a korm\u00e1nyzati oldalon, ahol k\u00f6sz\u00f6netet mondtak mindenkinek, aki az olt\u00e1si program lebonyol\u00edt\u00e1s\u00e1val, vagy az abban val\u00f3 r\u00e9szv\u00e9tellel seg\u00edti a j\u00e1rv\u00e1ny elleni \u00f6sszefog\u00e1st.\nMTI 2021. m\u00e1jus 28.\n\n"}]