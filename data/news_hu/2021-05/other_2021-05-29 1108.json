[{"date": "2021-05-29 11:08", "url": "https://koronavirus.gov.hu/cikkek/europa-szamos-orszagaban-meg-ervenyben-van-kijarasi-tilalom", "h1": "Eur\u00f3pa sz\u00e1mos orsz\u00e1g\u00e1ban m\u00e9g \u00e9rv\u00e9nyben van a kij\u00e1r\u00e1si tilalom", "body": "\nM\u00e1jus 22-\u00e9n el\u00e9rt\u00fck az \u00f6tmilli\u00f3 beoltottat, \u00edgy Magyarorsz\u00e1gon el\u0151bb indulhatott \u00fajra az \u00e9let \u00e9s a gazdas\u00e1g, mint az eur\u00f3pai uni\u00f3s orsz\u00e1gok t\u00f6bbs\u00e9g\u00e9ben. M\u00edg haz\u00e1nkban m\u00e1r elt\u00f6r\u00f6lhett\u00fck az \u00e9jszakai kij\u00e1r\u00e1si tilalmat, addig t\u00f6bb m\u00e1s orsz\u00e1gban tov\u00e1bbra is \u00e9rv\u00e9nyben van a lakhelyelhagy\u00e1s id\u0151beli korl\u00e1toz\u00e1sa.\n\n\nFranciaorsz\u00e1gban este 9 \u00f3r\u00e1t\u00f3l reggel 6-ig tart a kij\u00e1r\u00e1si tilalom, ez al\u00f3l a munkav\u00e9gz\u00e9s, eg\u00e9szs\u00e9g\u00fcgyi \u00e9s csal\u00e1di sz\u00fcks\u00e9ghelyzet adhat felment\u00e9st, illetve szabad a h\u00e1zi\u00e1llatok s\u00e9t\u00e1ltat\u00e1sa is a lak\u00f3hely k\u00f6zel\u00e9ben. A tervek szerint j\u00fanius 9-t\u0151l este 11 \u00f3r\u00e1ra m\u00f3dosul a kij\u00e1r\u00e1si korl\u00e1toz\u00e1s kezdete, teljes elt\u00f6rl\u00e9s\u00e9t pedig j\u00fanius 30-t\u00f3l tervezik.\nOlaszorsz\u00e1gban, ha j\u00f3l alakulnak a sz\u00e1mok, a korm\u00e1ny csak j\u00fanius 21-\u00e9n tervezi megsz\u00fcntetni az \u00e9jszakai kij\u00e1r\u00e1si tilalmat a j\u00e1rv\u00e1ny\u00fcgyi szempontb\u00f3l alacsony kock\u00e1zat\u00fa ter\u00fcleteken. Legut\u00f3bb m\u00e1jus 18-\u00e1n enyh\u00edtettek a szab\u00e1lyoz\u00e1son, ennek \u00e9rtelm\u00e9ben csak a sz\u00fcks\u00e9ges feladatot ell\u00e1t\u00f3k \u00e9s a munk\u00e1ba men\u0151k tart\u00f3zkodhatnak kint este 10 \u00e9s reggel 6 \u00f3ra k\u00f6z\u00f6tt.\nG\u00f6r\u00f6gorsz\u00e1gban \u00e9jjel f\u00e9l 1 \u00e9s reggel 5 \u00f3ra k\u00f6z\u00f6tt van \u00e9rv\u00e9nyben kij\u00e1r\u00e1si korl\u00e1toz\u00e1s, a szab\u00e1lyoz\u00e1son legut\u00f3bb m\u00e1jus 14-\u00e9n laz\u00edtottak.\nN\u00e9metorsz\u00e1gban legk\u00e9s\u0151bb j\u00fanius 30-ig \u00e9rv\u00e9nyben van az orsz\u00e1gos korona-v\u00e9szf\u00e9krendszer, ami alapj\u00e1n a fert\u0151z\u00f6tts\u00e9gi r\u00e1ta 100-as \u00e9rt\u00e9ke felett kij\u00e1r\u00e1si korl\u00e1toz\u00e1s van \u00e9rv\u00e9nyben az adott k\u00f6rzetben, este 10 \u00f3r\u00e1t\u00f3l reggel 5-ig. Kiv\u00e9telt ez al\u00f3l a munkav\u00e9gz\u00e9s, eg\u00e9szs\u00e9g\u00fcgyi okok, az egy\u00e9ni s\u00e9ta vagy sport jelenthet. A betegs\u00e9gen m\u00e1r \u00e1tesett vagy beoltott, v\u00e9dett szem\u00e9lyek felment\u00e9st kapnak a kij\u00e1r\u00e1si korl\u00e1toz\u00e1s al\u00f3l. Jelenleg \u00f6sszesen hat ilyen k\u00f6rzet van az orsz\u00e1gban, Baden-W\u00fcrttembergben, Bajororsz\u00e1gban \u00e9s Th\u00fcringi\u00e1ban.\n(kormany.hu)\n\u00a0\n\n"}]