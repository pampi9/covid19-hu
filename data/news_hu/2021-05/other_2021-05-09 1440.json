[{"date": "2021-05-09 14:40", "url": "https://koronavirus.gov.hu/cikkek/galgoczi-agnes-naprol-napra-javulnak-jarvanyugyi-adatok-de-ez-nem-jelenti-jarvany-veget", "h1": "Galg\u00f3czi \u00c1gnes: napr\u00f3l napra javulnak a j\u00e1rv\u00e1ny\u00fcgyi adatok, de ez nem jelenti a j\u00e1rv\u00e1ny v\u00e9g\u00e9t", "body": "\nNapr\u00f3l napra javulnak a j\u00e1rv\u00e1ny\u00fcgyi adatok, cs\u00f6kken az elhunytak \u00e9s k\u00f3rh\u00e1zban kezeltek, l\u00e9legeztet\u00e9sre szorul\u00f3k sz\u00e1ma, de ez nem jelenti azt, hogy v\u00e9ge van a j\u00e1rv\u00e1nynak - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je vas\u00e1rnap a k\u00f6zm\u00e9di\u00e1nak.\n\n\nGalg\u00f3czi \u00c1gnes hangs\u00falyozta, a vil\u00e1gban m\u00e9g zajlik a j\u00e1rv\u00e1ny, vannak orsz\u00e1gok, amelyek \u00e9pp s\u00falyos j\u00e1rv\u00e1nyhull\u00e1mban vannak, de Magyarorsz\u00e1gon a v\u00e9dekez\u00e9snek, a j\u00e1rv\u00e1ny\u00fcgyi int\u00e9zked\u00e9seknek \u00e9s az olt\u00e1si programnak k\u00f6sz\u00f6nhet\u0151en \"most m\u00e1r egy kicsit laz\u00edthatunk\". Eml\u00e9keztetett r\u00e1: lazultak a j\u00e1rv\u00e1ny\u00fcgyi korl\u00e1toz\u00e1sok, megny\u00edltak a szolg\u00e1ltat\u00e1sok, a mozik, sz\u00ednh\u00e1zak, uszod\u00e1k, f\u00fcrd\u0151k.\n\u00a0\u00a0\u00a0\u00a0Hozz\u00e1tette: m\u00e1r t\u00f6bb mint 4 milli\u00f3 288 ezren kapt\u00e1k meg az els\u0151 olt\u00e1sokat, t\u00f6bb mint k\u00e9tmilli\u00f3an a m\u00e1sodikat is, emellett megkezd\u0151d\u00f6tt az olt\u00e1s az egyd\u00f3zis\u00fa Janssen-olt\u00f3anyaggal.\n\u00a0\u00a0\u00a0\u00a0Galg\u00f3czi \u00c1gnes kiemelte: a k\u00f6vetkez\u0151 h\u00e9ten ker\u00fcl sor a regisztr\u00e1lt 16-18 \u00e9vesek olt\u00e1s\u00e1ra. P\u00e9ntekig v\u00e1rt\u00e1k a 16-18 \u00e9vesek regisztr\u00e1ci\u00f3j\u00e1t, akik h\u00e9tf\u0151n, kedden \u00e9s szerd\u00e1n foglalhatnak majd maguknak id\u0151pontot az olt\u00f3pontra. Elmondta azt is, az a 16-18 \u00e9v k\u00f6z\u00f6tti fiatal, aki most nem regisztr\u00e1lt, a k\u00e9s\u0151bbiekben is megteheti, lehet\u0151s\u00e9ge lesz a v\u00e9d\u0151olt\u00e1s ig\u00e9nybev\u00e9tel\u00e9re.\n\u00a0\u00a0\u00a0\u00a0Megjegyezte: az olt\u00f3pontokon tov\u00e1bbra is el\u00e9rhet\u0151 az AstraZeneca-, a Szputnyik \u00e9s a Sinopharm-vakcina.\n\u00a0\u00a0\u00a0\u00a0El\u00e9rt\u00fck, hogy mindenki szabadon v\u00e1laszthat mag\u00e1nak id\u0151pontot \u00e9s helysz\u00ednt a v\u00e9d\u0151olt\u00e1s felv\u00e9tel\u00e9re - jelentette ki. Eml\u00e9keztetett r\u00e1: a WHO a h\u00e9ten hagyta j\u00f3v\u00e1 a Sinopharm-vakcina vesz\u00e9lyhelyzeti alkalmaz\u00e1s\u00e1t, \u00e9s aj\u00e1nlja a 18 \u00e9ven fel\u00fclieknek.\n\u00a0\u00a0\u00a0\u00a0Az oszt\u00e1lyvezet\u0151 hangs\u00falyozta: ahhoz, hogy fenntarthat\u00f3 legyen a kedvez\u0151 v\u00e9d\u0151olt\u00e1si helyzet, \u00e9s ne alakuljon ki \u00fajabb j\u00e1rv\u00e1nyhull\u00e1m, fontos, hogy min\u00e9l t\u00f6bb embert beoltsanak. Mint mondta, a vakcina egyr\u00e9szt egy\u00e9ni v\u00e9delmet ny\u00fajt, meg\u00f3v a s\u00falyos fert\u0151z\u00e9st\u0151l, a k\u00f3rh\u00e1zba ker\u00fcl\u00e9st\u0151l, esetlegesen a hal\u00e1lt\u00f3l, de k\u00f6z\u00f6ss\u00e9gi v\u00e9delmet is ny\u00fajt, amely megakad\u00e1lyozza a v\u00edrus terjed\u00e9s\u00e9t a k\u00f6z\u00f6ss\u00e9gben. Ez\u00e9rt azt k\u00e9rte, aki m\u00e9g nem regisztr\u00e1lt, tegye meg, \u00e9s a regisztr\u00e1ci\u00f3 ut\u00e1n 2-3 nappal m\u00e1r ak\u00e1r id\u0151pontot is foglalhat a v\u00e9d\u0151olt\u00e1sra.\n\u00a0\u00a0\u00a0\u00a0Az oszt\u00e1lyvezet\u0151 kit\u00e9rt arra, hogy m\u00e9g egy darabig sz\u00fcks\u00e9ges fenntartani a maszkvisel\u00e9si k\u00f6telezetts\u00e9get. A j\u00e1rv\u00e1ny\u00fcgyi helyzet javul\u00e1s\u00e1t\u00f3l f\u00fcgg\u0151en d\u00f6ntenek a t\u00e1vols\u00e1gtart\u00e1s, a maszkvisel\u00e9s \u00e9s a rendezv\u00e9nytart\u00e1s szab\u00e1lyainak v\u00e1ltoztat\u00e1s\u00e1r\u00f3l.\n\u00a0\u00a0\u00a0\u00a0Azzal kapcsolatban, hogy h\u00e9tf\u0151t\u0151l az \u00e1ltal\u00e1nos iskol\u00e1k fels\u0151 tagozat\u00e1ra, valamint a k\u00f6z\u00e9piskol\u00e1kba j\u00e1r\u00f3k is visszat\u00e9rnek a jelenl\u00e9ti oktat\u00e1shoz, hangs\u00falyozta, fontos, hogy k\u00f6z\u00fcl\u00fck aki megteheti, vegye fel a v\u00e9d\u0151olt\u00e1st. Mint mondta, kell id\u0151, am\u00edg a v\u00e9d\u0151olt\u00e1s kifejti a hat\u00e1s\u00e1t, de a maszkvisel\u00e9ssel, a higi\u00e9n\u00e9s szab\u00e1lyok betart\u00e1s\u00e1val \u00e9s a t\u00e1vols\u00e1gtart\u00e1ssal megakad\u00e1lyozhat\u00f3 a fert\u0151z\u00e9s.\n\nMTI 2021. m\u00e1jus 9.\n\n"}]