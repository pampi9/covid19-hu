[{"date": "2021-05-17 14:09", "url": "https://koronavirus.gov.hu/cikkek/orszagos-tisztifoorvos-szerda-estig-meghosszabbitottak-az-idopontfoglalas-hataridejet", "h1": "Orsz\u00e1gos tisztif\u0151orvos: szerda estig meghosszabb\u00edtott\u00e1k az id\u0151pontfoglal\u00e1s hat\u00e1ridej\u00e9t", "body": "\nSzerda estig meghosszabb\u00edtott\u00e1k az olt\u00e1si id\u0151pontfoglal\u00e1s eredetileg kedden lej\u00e1r\u00f3 hat\u00e1ridej\u00e9t az\u00e9rt, hogy min\u00e9l t\u00f6bben megkaphass\u00e1k a v\u00e9d\u0151olt\u00e1st - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette, minden olt\u00f3ponton zajlik az olt\u00e1sok bead\u00e1sa, ma m\u00e1r vakcinab\u0151s\u00e9g van, \u00e9s csak az egy\u00e9nen m\u00falik, hogy \u00e9l-e a v\u00e9d\u0151olt\u00e1s lehet\u0151s\u00e9g\u00e9vel. Id\u0151pontfoglal\u00e1s olt\u00e1sra:\u00a0https://www.eeszt.gov.hu/hu/covid-oltas-idopontfoglalas\n\u00a0\u00a0\u00a0\u00a0Elmondta: AstraZeneca- \u00e9s Szputnyik vakcina m\u00e1r csak korl\u00e1tozott sz\u00e1mban \u00e1ll rendelkez\u00e9sre, az olt\u00f3pontokon el\u00e9rhet\u0151 a Sinopharm vakcin\u00e1ja, \u00e9s tov\u00e1bbi Pfizer-sz\u00e1ll\u00edtm\u00e1nyt is v\u00e1rnak. H\u00e9tf\u0151n 38 400 Janssen-olt\u00f3anyag \u00e9rkezik.\n\u00a0\u00a0\u00a0\u00a0A tisztif\u0151orvos hangs\u00falyozta, a j\u00e1rv\u00e1ny\u00fcgyi adatok kedvez\u0151en alakulnak, a v\u00e9delmi int\u00e9zked\u00e9seknek \u00e9s a v\u00e9d\u0151olt\u00e1soknak k\u00f6sz\u00f6nhet\u0151en a harmadik hull\u00e1m lesz\u00e1ll\u00f3 szakasz\u00e1nak v\u00e9g\u00e9hez k\u00f6zeled\u00fcnk. A magyar lakos\u00e1g csaknem 47 sz\u00e1zal\u00e9ka be van oltva, m\u00edg az eur\u00f3pai uni\u00f3s \u00e1tlag 37 sz\u00e1zal\u00e9k.\n\u00a0\u00a0\u00a0\u00a0Elmondta, az el\u0151z\u0151 nap 426 \u00faj fert\u0151z\u00f6ttet regisztr\u00e1ltak, \u00e9s \"ny\u00edlik az oll\u00f3\" a gy\u00f3gyultak \u00e9s az akt\u00edv betegek sz\u00e1ma k\u00f6z\u00f6tt: el\u0151bbiek m\u00e1r 4,5-szer t\u00f6bben vannak.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok kedvez\u0151ek, de m\u00e9g nem lehet kijelenteni, hogy v\u00e9ge a j\u00e1rv\u00e1ny harmadik hull\u00e1m\u00e1nak - mondta a szakember.\n\u00a0\u00a0\u00a0\u00a0M\u00fcller Cec\u00edlia arr\u00f3l is besz\u00e9lt, hogy Magyarorsz\u00e1g a legfelk\u00e9sz\u00fcltebb orsz\u00e1g a j\u00e1rv\u00e1nybiztons\u00e1g ter\u00fclet\u00e9n, hiszen nemzetk\u00f6zi sz\u00ednvonal\u00fa j\u00e1rv\u00e1nyfigyel\u0151 rendszere, hat\u00e9kony, val\u00f3s idej\u0171 informatikai rendszere van, \u00e9s \u00e9len j\u00e1r az olt\u00f3anyag-fejleszt\u00e9sben is.\n\u00a0\u00a0\u00a0\u00a0Felid\u00e9zte: az olt\u00f3anyag-fejleszt\u00e9snek 95 \u00e9ves szakmai m\u00faltja van Magyarorsz\u00e1gon; m\u00e1r 1936-ban megkezd\u0151d\u00f6tt a BCG-olt\u00f3anyag itthoni el\u0151\u00e1ll\u00edt\u00e1sa, \u00e9s csaknem 100 ezer d\u00f3zist gy\u00e1rtottak le \u00e9vente. Ezut\u00e1n j\u00f6tt a veszetts\u00e9g elleni v\u00e9d\u0151olt\u00e1s, majd a kullancs okozta agyh\u00e1rtyagyullad\u00e1s elleni v\u00edrus izol\u00e1l\u00e1sa, \u00e9s az 1950-es \u00e9vek k\u00f6zep\u00e9n indult el a fert\u0151z\u0151 gyermekb\u00e9nul\u00e1s elleni olt\u00f3anyag gy\u00e1rt\u00e1sa, majd az influenza elleni v\u00e9d\u0151olt\u00e1s hazai el\u0151\u00e1ll\u00edt\u00e1sa.\n\u00a0\u00a0\u00a0\u00a0Hozz\u00e1tette: nagy \u00f6r\u00f6m sz\u00e1m\u00e1ra, hogy a Debreceni Egyetem a Nemzeti N\u00e9peg\u00e9szs\u00e9g\u00fcgyi K\u00f6zponttal k\u00f6z\u00f6sen egy olt\u00f3anyaggy\u00e1r l\u00e9tes\u00edt\u00e9s\u00e9n munk\u00e1lkodik, amely lehet\u0151v\u00e9 teszi a koronav\u00edrus elleni v\u00e9d\u0151olt\u00e1s hazai gy\u00e1rt\u00e1s\u00e1t.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte: ez a j\u00e1rv\u00e1ny r\u00e1mutatott arra, hogy fontos az orsz\u00e1g j\u00e1rv\u00e1ny- \u00e9s k\u00f6zeg\u00e9szs\u00e9g\u00fcgyi biztons\u00e1g\u00e1nak megtart\u00e1sa, az olt\u00f3anyag-fejleszt\u00e9s. Olyan olt\u00f3anyagot szeretn\u00e9nek fejleszteni, amely azokb\u00f3l a v\u00edrust\u00f6rzsekb\u0151l \u00e1ll, amelyek jelenleg \"a magyar lakoss\u00e1g k\u00f6r\u00e9ben keringenek\" - mondta.\n\u00a0\u00a0\u00a0\u00a0A v\u00e9d\u0151olt\u00e1sok napja alkalm\u00e1b\u00f3l M\u00fcller Cec\u00edlia kit\u00e9rt arra, hogy 1749-ben ezen a napon sz\u00fcletett Edward Jenner, a himl\u0151olt\u00e1s feltal\u00e1l\u00f3ja. Jenner a megfigyel\u00e9seit \u00e9s a kutat\u00e1s\u00e1t arra alapozta, hogy a teh\u00e9nhiml\u0151n \u00e1tesettek m\u00e1r nem kapt\u00e1k el a himl\u0151t. Felfedez\u00e9se korszakalkot\u00f3nak bizonyult, hiszen addig h\u00e1romsz\u00e1zmilli\u00f3an estek \u00e1ldozatul a feketehiml\u0151nek.\n\n\nMTI 2021. m\u00e1jus 17.\n\n"}]