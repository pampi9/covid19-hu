[{"date": "2021-05-08 07:58", "url": "https://koronavirus.gov.hu/cikkek/szijjarto-12-millio-sinopharm-vakcina-erkezett-magyarorszagra", "h1": "Szijj\u00e1rt\u00f3: 1,2 milli\u00f3 Sinopharm-vakcina \u00e9rkezett Magyarorsz\u00e1gra", "body": "\nSzombat hajnalban 1,2 milli\u00f3 adag Sinopharm-vakcina \u00e9rkezett K\u00edn\u00e1b\u00f3l Magyarorsz\u00e1gra, \"ez az eddigi v\u00e9dekez\u00e9si id\u0151szak legnagyobb olt\u00f3anyag-sz\u00e1ll\u00edtm\u00e1nya\" - jelentette be a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n.\n\n\n\u00a0 \u00a0\nSzijj\u00e1rt\u00f3 P\u00e9ter k\u00f6z\u00f6lte: a szombati sz\u00e1ll\u00edtm\u00e1nnyal 3,3 milli\u00f3 adagra n\u0151tt a K\u00edn\u00e1b\u00f3l be\u00e9rkezett vakcina mennyis\u00e9ge. A szerz\u0151d\u00e9s \u00e9rtelm\u00e9ben Magyarorsz\u00e1g m\u00e9g egy 1,7 milli\u00f3 adagb\u00f3l \u00e1ll\u00f3 sz\u00e1ll\u00edtm\u00e1nyt v\u00e1r az \u00e1zsiai orsz\u00e1gb\u00f3l - tette hozz\u00e1.\n\u00a0\u00a0\u00a0\u00a0A k\u00fcl\u00fcgyi t\u00e1rca vezet\u0151je hangs\u00falyozta: a be\u00e9rkezett nagymennyis\u00e9g\u0171 k\u00ednai vakcina lehet\u0151v\u00e9 teszi, hogy \"a k\u00f6vetkez\u0151 m\u00e9rf\u00f6ldk\u0151, az \u00f6tmilli\u00f3 beoltott fel\u00e9 tegy\u00fcnk egy hatalmas l\u00e9p\u00e9st\". Ez - mint fogalmazott - \"k\u00f6zelebb visz minket ahhoz, hogy az \u00e9let visszat\u00e9rjen a normalit\u00e1s talaj\u00e1ra\".\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte, ma m\u00e1r senki nem vitatja, hogy az olt\u00e1s az egyetlen j\u00f3 \u00e9s hat\u00e1sos v\u00e1lasz a vil\u00e1gj\u00e1rv\u00e1nyra. Akik be vannak oltva, azok biztons\u00e1gban tudhatj\u00e1k magukat - hangs\u00falyozta, majd mindenkit arra k\u00e9rt, hogy oltassa be mag\u00e1t.\n\u00a0\u00a0\u00a0\u00a0\"Ennek olt\u00f3anyagbeli akad\u00e1lya most m\u00e1r eg\u00e9szen biztosan nincs\" - hangoztatta, majd kiemelte: Magyarorsz\u00e1g az els\u0151 olyan orsz\u00e1g Eur\u00f3p\u00e1ban, amely el\u00e9rte azt az \u00e1llapotot, hogy van b\u0151ven el\u00e9g olt\u00f3anyag.\n\u00a0\u00a0\u00a0\u00a0\"Be tudunk oltani mindenkit, aki arra ig\u00e9nyt tart\" - mondta a miniszter.\nMTI\n\n"}]