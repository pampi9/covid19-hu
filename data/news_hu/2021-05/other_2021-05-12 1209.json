[{"date": "2021-05-12 12:09", "url": "https://koronavirus.gov.hu/cikkek/schanda-tamas-ismet-meghaladhatja-4-szazalekot-gazdasagi-novekedes", "h1": "Schanda Tam\u00e1s: ism\u00e9t meghaladhatja a 4 sz\u00e1zal\u00e9kot a gazdas\u00e1gi n\u00f6veked\u00e9s", "body": "\nA gazdas\u00e1g-\u00fajraind\u00edt\u00e1si akci\u00f3terv v\u00e9grehajt\u00e1s\u00e1val id\u00e9n \u00fajra meghaladhatja a 4 sz\u00e1zal\u00e9kot a n\u00f6veked\u00e9s - mondta szerdai vide\u00f3\u00fczenet\u00e9ben az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra.\n\n\nSchanda Tam\u00e1s kijelentette, hogy az emberek f\u00e1radhatatlans\u00e1g\u00e1nak, \u00e9s a korm\u00e1ny int\u00e9zked\u00e9seinek k\u00f6sz\u00f6nhet\u0151en a v\u00e1ls\u00e1g ellen\u00e9re Magyarorsz\u00e1g eredm\u00e9nyei j\u00f3k. B\u00e1r a j\u00e1rv\u00e1ny a gazdas\u00e1got is megt\u00e1madva 5,1 sz\u00e1zal\u00e9kos visszaes\u00e9st okozott tavaly, de ez is jobb teljes\u00edtm\u00e9nyt jelez, mint az EU 6,4 sz\u00e1zal\u00e9kos visszaes\u00e9se - mondta. Hozz\u00e1tette, hogy a legfontosabb gazdas\u00e1gi mutat\u00f3 a foglalkoztatotts\u00e1g, a korm\u00e1ny ez\u00e9rt minden munkahelyet megv\u00e9d vagy \u00fajat teremt azok helyett, amelyeket a v\u00e1ls\u00e1g elvett. Korm\u00e1nyzati t\u00e1mogat\u00e1sban eddig t\u00f6bb mint 1,7 milli\u00f3an r\u00e9szes\u00fcltek.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy az el\u0151z\u0151 v\u00e1ls\u00e1got a baloldal kezelte, v\u00e9lem\u00e9nye szerint \"teljesen sikertelen\u00fcl\", minden ter\u00fcleten megszor\u00edt\u00e1sokkal, ad\u00f3emel\u00e9sekkel. Az Orsz\u00e1ggy\u0171l\u00e9s ellenz\u00e9ki oldal\u00e1n ma is 14 k\u00e9pvisel\u0151 \u00fcl azok k\u00f6z\u00fcl, akik akkoriban megszavazt\u00e1k egyhavi b\u00e9r \u00e9s nyugd\u00edj elv\u00e9tel\u00e9t, a fizet\u0151s eg\u00e9szs\u00e9g\u00fcgyet, az \u00e1faemel\u00e9st, a tand\u00edj \u00e9s az ingatlanad\u00f3 bevezet\u00e9s\u00e9t. Az orsz\u00e1g az akkori v\u00e1ls\u00e1gb\u00f3l az\u00e9rt ker\u00fclt ki, mert a magyar emberek 2010-ben nemet mondtak erre a k\u00e1ros politik\u00e1ra - tette hozz\u00e1.\n\u00a0\u00a0\u00a0\u00a0Schanda Tam\u00e1s szerint \u00f6sszefog\u00e1ssal a mostani v\u00e1ls\u00e1got is le lehet gy\u0151zni. Magyarorsz\u00e1g ma ism\u00e9t j\u00f3l \u00e1ll, de a megkezdett munk\u00e1t folytatni kell - hangs\u00falyozta.\n\nMTI 2021. m\u00e1jus 12.\n\n"}]