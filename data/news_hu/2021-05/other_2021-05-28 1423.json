[{"date": "2021-05-28 14:23", "url": "https://koronavirus.gov.hu/cikkek/orszagos-tisztifoorvos-magyarorszagon-azonositottak-az-indiai-mutanst", "h1": "Orsz\u00e1gos tisztif\u0151orvos: Magyarorsz\u00e1gon is azonos\u00edtott\u00e1k az indiai mut\u00e1nst", "body": "\nMagyarorsz\u00e1gon is azonos\u00edtott\u00e1k a koronav\u00edrus indiai mut\u00e1ci\u00f3j\u00e1t - jelentette be az\u00a0orsz\u00e1gos\u00a0tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, a k\u00e9t beteg k\u00f6z\u00fcl az egyik m\u00e1r felgy\u00f3gyult a fert\u0151z\u00e9sb\u0151l, n\u00e1la k\u00f6nnyen lezajlott a megbeteged\u00e9s, m\u00edg a m\u00e1sik beteg k\u00f3rh\u00e1zban van, de nem szorul l\u00e9legeztet\u00e9sre. Hozz\u00e1tette: egyik\u00fck sem j\u00e1rt k\u00fclf\u00f6ld\u00f6n, a j\u00e1rv\u00e1ny\u00fcgyi vizsg\u00e1lat nem der\u00edtette fel a fert\u0151z\u00e9s forr\u00e1s\u00e1t.\n\u00a0\u00a0\u00a0\u00a0Jelezte, egyre t\u00f6bb szakmai k\u00f6zlem\u00e9ny, publik\u00e1ci\u00f3 jelenik meg arr\u00f3l, hogy a v\u00edrus indiai mut\u00e1ci\u00f3ja ellen a jelenleg haszn\u00e1lt olt\u00f3anyagok hat\u00e1sosak. Az indiai mut\u00e1ns el\u0151bb-ut\u00f3bb egyre t\u00f6bb orsz\u00e1gban megjelenik - mondta, hozz\u00e1t\u00e9ve, ez\u00e9rt fontos, hogy mindenki v\u00e9dett\u00e9 tegye mag\u00e1t a fert\u0151z\u00e9ssel szemben.\u00a0Regisztr\u00e1lni olt\u00e1sra a\u00a0www.vakcinainfo.gov.hu\u00a0oldalon lehet, id\u0151pontot foglalni pedig az\u00a0www.eeszt.gov.hu\u00a0oldalon.\n\u00a0\u00a0\u00a0\u00a0A szakember kit\u00e9rt arra: az olt\u00e1soknak \u00e9s a j\u00e1rv\u00e1ny\u00fcgyi int\u00e9zked\u00e9seknek k\u00f6sz\u00f6nhet\u0151en tov\u00e1bbra is alacsony szinten van a j\u00e1rv\u00e1ny, a m\u00falt h\u00e9ten 39 sz\u00e1zal\u00e9kkal kevesebb \u00faj fert\u0151z\u00f6ttet regisztr\u00e1ltak, mint az azt megel\u0151z\u0151n.\nA 20. h\u00e9t adatait ismertetve M\u00fcller Cec\u00edlia elmondta, a regisztr\u00e1lt \u00faj fert\u0151z\u00f6ttek 21 sz\u00e1zal\u00e9ka a 40-49 \u00e9ves koroszt\u00e1lyb\u00f3l, 19 sz\u00e1zal\u00e9ka a 30-39 \u00e9ves, 15 sz\u00e1zal\u00e9ka a 50-59 \u00e9ves, 13 sz\u00e1zal\u00e9ka a 20-29 \u00e9ves koroszt\u00e1lyb\u00f3l ker\u00fclt ki. A fert\u0151z\u00f6ttek \u00e1tlag\u00e9letkora 42 \u00e9v.\n\u00a0\u00a0\u00a0\u00a0Megjegyezte, a fert\u0151z\u00f6ttek jelent\u0151s h\u00e1nyada az akt\u00edv munkak\u00e9pes kor\u00faak k\u00f6z\u00fcl ker\u00fcl ki, ez\u00e9rt arra k\u00e9rte az e koroszt\u00e1lyhoz tartoz\u00f3kat, hogy a maguk \u00e9s a csal\u00e1djuk v\u00e9delme \u00e9rdek\u00e9ben oltass\u00e1k be magukat.\nA ter\u00fcleti eloszl\u00e1st n\u00e9zve a 20. h\u00e9ten a regisztr\u00e1lt esetek 14 sz\u00e1zal\u00e9ka f\u0151v\u00e1rosi, 13 sz\u00e1zal\u00e9ka Pest megyei volt, 9 sz\u00e1zal\u00e9ka pedig Borsod-Aba\u00faj-Zempl\u00e9n megyei. A legkevesebb fert\u0151z\u00f6ttet N\u00f3gr\u00e1d, Somogy \u00e9s Tolna megy\u00e9ben regisztr\u00e1lt\u00e1k (2-2-2 sz\u00e1zal\u00e9k).\n\u00a0\u00a0\u00a0\u00a0A 39 sz\u00e1zal\u00e9kos,\u00a0orsz\u00e1gos\u00a0\u00e1tlagban m\u00e9rt esetsz\u00e1mcs\u00f6kken\u00e9sen bel\u00fcl a legnagyobb ar\u00e1ny\u00fa Somogy \u00e9s Csongr\u00e1d-Csan\u00e1d megy\u00e9ben volt a visszaes\u00e9s (57, illetve 53 sz\u00e1zal\u00e9k), m\u00edg Vas megy\u00e9ben 9 sz\u00e1zal\u00e9kkal n\u0151tt az \u00faj esetek sz\u00e1ma a 20. h\u00e9ten.\nM\u00fcller Cec\u00edlia megeml\u00edtette: v\u00e1ltozatlanul igaz, hogy az \u00faj fert\u0151z\u00f6ttek jelent\u0151s t\u00f6bbs\u00e9g\u00e9n\u00e9l valamilyen egy\u00e9b kr\u00f3nikus betegs\u00e9g is t\u00e1rsult a fert\u0151z\u00e9s mell\u00e9, \u00e9s csup\u00e1n \u00f6t sz\u00e1zal\u00e9kukn\u00e1l nem tal\u00e1ltak semmilyen egy\u00e9b eg\u00e9szs\u00e9gi probl\u00e9m\u00e1t.\n\u00a0\u00a0\u00a0\u00a0Hozz\u00e1tette: a koronav\u00edrus szennyv\u00edzben m\u00e9rt \u00f6r\u00f6k\u00edt\u0151anyag\u00e1nak koncentr\u00e1ci\u00f3ja is jelent\u0151sen cs\u00f6kken.\n\u00a0\u00a0\u00a0\u00a0A tisztif\u0151orvos ismertette, hogy p\u00e9ntekre 448 \u00faj fert\u0151z\u00f6ttet regisztr\u00e1ltak, 28-an meghaltak, m\u00edg k\u00f3rh\u00e1zban l\u00e9legeztet\u00e9s n\u00e9lk\u00fcl 999 beteget \u00e1polnak \u00e9s 121-en vannak m\u00e9g l\u00e9legeztet\u0151g\u00e9pen.\nM\u00fcller Cec\u00edlia kit\u00e9rt arra is, hogy egy amerikai tudom\u00e1nyos lapban megjelent a Sinopharm-vakcina vizsg\u00e1lati eredm\u00e9nye, amely szerint a k\u00ednai olt\u00f3anyag hat\u00e1soss\u00e1ga 73-78 sz\u00e1zal\u00e9kos.\nKiss R\u00f3bert rend\u0151r alezredes, az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese bejelentette, hogy legk\u00f6zelebb j\u00f6v\u0151 kedden tart sajt\u00f3t\u00e1j\u00e9koztat\u00f3t az operat\u00edv t\u00f6rzs.\n\n\nMTI 2021. m\u00e1jus 28.\n\n"}]