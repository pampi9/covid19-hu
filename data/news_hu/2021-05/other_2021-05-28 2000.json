[{"date": "2021-05-28 20:00", "url": "https://koronavirus.gov.hu/cikkek/orban-brexit-utani-idoszak-egyuttmukodesi-formait-kell-megtalalni-nagy-britanniaval", "h1": "Orb\u00e1n: a Brexit ut\u00e1ni id\u0151szak egy\u00fcttm\u0171k\u00f6d\u00e9si form\u00e1it kell megtal\u00e1lni Nagy-Britanni\u00e1val", "body": "\nMagyarorsz\u00e1g \u00e9s Nagy-Britannia kapcsolatai abban az id\u0151ben fejl\u0151dtek ki, amikor mindk\u00e9t orsz\u00e1g az Eur\u00f3pai Uni\u00f3 tagja volt, ez az id\u0151szak azonban elm\u00falt, a Brexit lezajlott, \u00e9s a feladat most a Brexit ut\u00e1ni id\u0151szak egy\u00fcttm\u0171k\u00f6d\u00e9si form\u00e1inak kialak\u00edt\u00e1sa - mondta p\u00e9nteken Londonban\u00a0Orb\u00e1n Viktor, miut\u00e1n k\u00e9toldal\u00fa megbesz\u00e9l\u00e9st folytatott Boris Johnson brit korm\u00e1nyf\u0151vel a Downing Street-i minisztereln\u00f6ki hivatalban.\n\n\nA tal\u00e1lkoz\u00f3 ut\u00e1n a magyar minisztereln\u00f6k \u00fajs\u00e1g\u00edr\u00f3knak nyilatkozva elmondta: a Johnsonnal folytatott t\u00e1rgyal\u00e1son mindenekel\u0151tt a magyar-brit k\u00e9toldal\u00fa egy\u00fcttm\u0171k\u00f6d\u00e9s tov\u00e1bbi menet\u00e9r\u0151l volt sz\u00f3, de megvitatt\u00e1k a k\u00f6z\u00e9p-eur\u00f3pai, k\u00fcl\u00f6n\u00f6sen a visegr\u00e1di orsz\u00e1gok \u00e9s Nagy-Britannia tov\u00e1bbi egy\u00fcttm\u0171k\u00f6d\u00e9s\u00e9nek lehet\u0151s\u00e9geit is.\n\u00a0\u00a0\u00a0\u00a0Orb\u00e1n Viktor\u00a0szerint a k\u00e9toldal\u00fa kapcsolatok k\u00e9t k\u00fcl\u00f6n\u00f6sen sikeres ter\u00fcletek\u00e9nt ker\u00fclt sz\u00f3ba a megbesz\u00e9l\u00e9sen az energiaipar \u00e9s a v\u00e9delmi ipar.\n\u00a0\u00a0\u00a0\u00a0Felid\u00e9zte, hogy a Shell volt az els\u0151 nem orosz energiaipari c\u00e9g, amellyel Magyarorsz\u00e1g hossz\u00fa t\u00e1v\u00fa g\u00e1zv\u00e1s\u00e1rl\u00e1si meg\u00e1llapod\u00e1st k\u00f6t\u00f6tt.\n\u00a0\u00a0\u00a0\u00a0A korm\u00e1nyf\u0151 szerint ennek a szerz\u0151d\u00e9snek szuverenit\u00e1si szempontb\u00f3l is nagy a jelent\u0151s\u00e9ge.\n\u00a0\u00a0\u00a0\u00a0Hozz\u00e1tette: az energiaipari \u00e9s a v\u00e9delmi egy\u00fcttm\u0171k\u00f6d\u00e9s - ez ut\u00f3bbin bel\u00fcl a k\u00f6z\u00f6s kutat\u00e1si lehet\u0151s\u00e9gek kialak\u00edt\u00e1sa - \"a Brexit ut\u00e1ni \u00e9s a Covid ut\u00e1ni id\u0151szak k\u00e9t \u00edg\u00e9retes egy\u00fcttm\u0171k\u00f6d\u00e9si ter\u00fclet\" Magyarorsz\u00e1g \u00e9s Nagy-Britannia k\u00f6z\u00f6tt.\n\u00a0\u00a0\u00a0\u00a0Arra a k\u00e9rd\u00e9sre, hogy - mivel Nagy-Britanni\u00e1ban \u00e9s Magyarorsz\u00e1gon a legmagasabb Eur\u00f3p\u00e1n bel\u00fcl azoknak az ar\u00e1nya, akik megkapt\u00e1k a koronav\u00edrus elleni olt\u00e1st - l\u00e1t-e rem\u00e9nyt arra, hogy lehet\u0151v\u00e9 v\u00e1lik a karant\u00e9nk\u00f6telezetts\u00e9g n\u00e9lk\u00fcli utaz\u00e1s a k\u00e9t orsz\u00e1g k\u00f6z\u00f6tt,\u00a0Orb\u00e1n Viktor\u00a0elmondta, hogy ez a brit korm\u00e1nyon m\u00falik. \"Nagy-Britanni\u00e1\u00e9 az els\u0151 hely, mi\u00e9nk az ez\u00fcst\u00e9rem, amely egy\u00e9bk\u00e9nt szint\u00e9n nem rossz ebben a versenyben\" - fogalmazott a minisztereln\u00f6k.\n\u00a0\u00a0\u00a0\u00a0\u00a0\u00a0Kiemelte, hogy Magyarorsz\u00e1gon az \u00e9let szabadon \u00e9lhet\u0151, tal\u00e1n egy kiss\u00e9 m\u00e9g szabadabban, mint itt, \"ha j\u00f3l \u00e9rtelmezem, hogy mi a helyzet jelenleg Londonban\".\n\u00a0\u00a0\u00a0\u00a0A brit korm\u00e1ny azonban nagyon \u00f3vatos, \u00e9s ez \u00e9rthet\u0151 is, hiszen szigetorsz\u00e1gr\u00f3l van sz\u00f3, \u00e9s ez nehezebb helyzetet teremt, mint olyan orsz\u00e1gokban, amelyeket Magyarorsz\u00e1ghoz hasonl\u00f3an sz\u00e1razf\u00f6ld vesz k\u00f6r\u00fcl - mondta\u00a0Orb\u00e1n Viktor.\n\u00a0\u00a0\u00a0\u00a0Hozz\u00e1tette: rem\u00e9li, hogy el\u0151bb-ut\u00f3bb k\u00fcl\u00fcgyminiszteri meg\u00e1llapod\u00e1s sz\u00fclethet a v\u00e9detts\u00e9gi igazol\u00e1sok elfogad\u00e1s\u00e1r\u00f3l mindk\u00e9t r\u00e9szr\u0151l.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, hogy a brit korm\u00e1nyf\u0151vel tartott p\u00e9nteki megbesz\u00e9l\u00e9sen sz\u00f3ba ker\u00fcltek a demokr\u00e1ci\u00e1val, a sajt\u00f3val, az LMBT-k\u00f6z\u00f6ss\u00e9ggel, a jog\u00e1llamis\u00e1ggal kapcsolatos k\u00e9rd\u00e9sek, mivel Boris Johnsont \"\u00e9rdekelt\u00e9k ezek az \u00fcgyek is\".\n\u00a0\u00a0\u00a0\u00a0Orb\u00e1n Viktor\u00a0kijelentette: a magyar b\u00edr\u00f3i kar a legf\u00fcggetlenebbek k\u00f6z\u00e9 tartozik Eur\u00f3p\u00e1ban, \u00e9s ha valaki egy magyarorsz\u00e1gi \u00fajs\u00e1gosstandn\u00e1l olyan \u00fajs\u00e1got k\u00e9r, amely t\u00e1madja a korm\u00e1nyt, legal\u00e1bb egy tucatnyit tudnak neki aj\u00e1nlani.\n\u00a0\u00a0\u00a0\u00a0Hozz\u00e1tette: az antiszemitizmus v\u00e1dja \"egyszer\u0171en nevets\u00e9ges\", Magyarorsz\u00e1gon hatalmas zsid\u00f3 k\u00f6z\u00f6ss\u00e9g \u00e9l.\n\u00a0\u00a0\u00a0\u00a0Visszautas\u00edtotta azt a felvet\u00e9st, hogy Soros Gy\u00f6rgy magyar-amerikai nagyv\u00e1llalkoz\u00f3t antiszemita felhang\u00fa t\u00e1mad\u00e1sok \u00e9rt\u00e9k.\u00a0Orb\u00e1n Viktor\u00a0kijelentette: Soros Gy\u00f6rgy tehets\u00e9ges magyar \u00fczletember, de komoly riv\u00e1lis: nagyon p\u00e1rtolja a migr\u00e1ci\u00f3t, seg\u00edti \u00e9s finansz\u00edrozza az ezt szervez\u0151 nem korm\u00e1nyzati szervezeteket. \"Ez nek\u00fcnk nem tetszik, de ennek semmi k\u00f6ze az etnikai \u00f6nazonoss\u00e1ghoz\" - mondta a magyar korm\u00e1nyf\u0151.\n\u00a0\u00a0\u00a0\u00a0Boris Johnson hivatala a k\u00e9toldal\u00fa megbesz\u00e9l\u00e9s ut\u00e1n nem sokkal kiadott nyilatkozat\u00e1ban lesz\u00f6gezte, hogy a brit korm\u00e1nyf\u0151 v\u00e1rakoz\u00e1ssal tekint a visegr\u00e1di orsz\u00e1gokkal folytatand\u00f3 m\u00e9g szorosabb j\u00f6v\u0151beni egy\u00fcttm\u0171k\u00f6d\u00e9s el\u00e9\n\u00a0\u00a0\u00a0\u00a0A Downing Street t\u00e1j\u00e9koztat\u00e1sa szerint a k\u00e9toldal\u00fa megbesz\u00e9l\u00e9sen Johnson komoly agg\u00e1lyainak adott hangot az emberi jogok magyarorsz\u00e1gi helyzet\u00e9vel, a genderegyenl\u0151s\u00e9ggel, az LMBT-k\u00f6z\u00f6ss\u00e9g jogaival \u00e9s a m\u00e9diaszabads\u00e1ggal kapcsolatban.\n\u00a0\u00a0\u00a0\u00a0A brit minisztereln\u00f6k hivatala szerint a k\u00e9t vezet\u0151 sz\u00e1mos k\u00fclpolitikai k\u00e9rd\u00e9st is \u00e1ttekintett, sz\u00f3ba ker\u00fclt egyebek mellett Oroszorsz\u00e1g, Feh\u00e9roroszorsz\u00e1g \u00e9s K\u00edna. Boris Johnson arra biztatta Magyarorsz\u00e1got, hogy vesse latba befoly\u00e1s\u00e1t a demokr\u00e1cia \u00e9s a stabilit\u00e1s el\u0151mozd\u00edt\u00e1sa \u00e9rdek\u00e9ben - \u00e1ll a Downing Street k\u00f6zlem\u00e9ny\u00e9ben.\n\u00a0\nMTI 2021. m\u00e1jus 28.\n\n"}]