[{"date": "2021-05-18 13:06", "url": "https://koronavirus.gov.hu/cikkek/meghosszabbitottak-koronavirus-jarvany-elleni-vedekezesrol-szolo-torveny-hatalyat", "h1": "Meghosszabb\u00edtott\u00e1k a koronav\u00edrus-j\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny hat\u00e1ly\u00e1t", "body": "\nA parlament 128 igen vokssal \u00e9s 57 nem szavazattal m\u00f3dos\u00edtotta a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyt, amelynek hat\u00e1lya \u00edgy az Orsz\u00e1ggy\u0171l\u00e9s \u0151szi \u00fcl\u00e9sszak\u00e1nak els\u0151 \u00fcl\u00e9snapj\u00e1t k\u00f6vet\u0151 15. napig tart. Varga Judit igazs\u00e1g\u00fcgyi miniszter indokl\u00e1sa szerint erre az\u00e9rt van sz\u00fcks\u00e9g, mert az \u00faj v\u00edrusvari\u00e1nsok Eur\u00f3pa-szerte terjednek \u00e9s Magyarorsz\u00e1gon is jelen vannak, \u00edgy elengedhetetlen a fokozott v\u00e9dekez\u00e9s.\n\n\nA t\u00f6rv\u00e9ny indokol\u00e1sa szerint Magyarorsz\u00e1g Eur\u00f3pa egyik legeredm\u00e9nyesebb olt\u00e1si programj\u00e1val k\u00fczd a koronav\u00edrus-vil\u00e1gj\u00e1rv\u00e1ny ellen. Az \u00faj v\u00edrusvari\u00e1nsok azonban Eur\u00f3pa-szerte terjednek \u00e9s Magyarorsz\u00e1gon is jelen vannak, ez\u00e9rt elengedhetetlen a fokozott v\u00e9dekez\u00e9s. A Korm\u00e1ny ez\u00e9rt tett javaslatot a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny hat\u00e1ly\u00e1nak meghosszabb\u00edt\u00e1s\u00e1ra az \u0151szi \u00fcl\u00e9sszak els\u0151 \u00fcl\u00e9snapj\u00e1t k\u00f6vet\u0151 15. napig. A t\u00f6rv\u00e9nyben r\u00f6gz\u00edtett\u00e9k azt is, hogy a korm\u00e1ny a vesz\u00e9lyhelyzetet kor\u00e1bban is megsz\u00fcntetheti.\nA Korm\u00e1ny alapvet\u0151 c\u00e9lja, hogy megv\u00e9dje a magyar emberek \u00e9let\u00e9t \u00e9s eg\u00e9szs\u00e9g\u00e9t, m\u00e9rs\u00e9kelje a gazdas\u00e1gi k\u00e1rokat \u00e9s meg\u0151rizze a munkahelyeket. Ezek el\u00e9r\u00e9s\u00e9hez gyors \u00e9s hat\u00e9kony d\u00f6nt\u00e9shozatalra van sz\u00fcks\u00e9g. A vil\u00e1gj\u00e1rv\u00e1ny elm\u00falt egy \u00e9ve bebizony\u00edtotta, hogy a kor\u00e1bban elfogadott rendk\u00edv\u00fcli \u00e9s \u00e1tmeneti jogi keretek j\u00f3l szolg\u00e1lt\u00e1k ezeket a c\u00e9lokat. A vil\u00e1gj\u00e1rv\u00e1ny elleni v\u00e9dekez\u00e9s gazdas\u00e1gi \u00e9s t\u00e1rsadalmi hat\u00e1sai t\u00falmutatnak a vesz\u00e9lyhelyzet id\u0151tartam\u00e1n. A t\u00f6rv\u00e9ny ez\u00e9rt sz\u00fcks\u00e9g eset\u00e9n biztos\u00edthatja a megfelel\u0151 m\u00e9lt\u00e1nyoss\u00e1got olyan esetekben, amikor a vesz\u00e9lyhelyzeti korm\u00e1nyrendeletek ideiglenes tov\u00e1bbalkalmaz\u00e1sa az \u00e1llampolg\u00e1rok szempontj\u00e1b\u00f3l l\u00e9nyeges.\n\n"}]