[{"date": "2021-05-14 13:39", "url": "https://koronavirus.gov.hu/cikkek/orszagos-tisztifoorvos-folyamatosan-javulnak-jarvanyugyi-adatok", "h1": "Orsz\u00e1gos tisztif\u0151orvos: folyamatosan javulnak a j\u00e1rv\u00e1ny\u00fcgyi adatok", "body": "\nFolyamatosan javulnak \u00e9s egyre kedvez\u0151bbek a j\u00e1rv\u00e1ny\u00fcgyi adatok, t\u00fal vagyunk a j\u00e1rv\u00e1ny harmadik hull\u00e1m\u00e1nak nehez\u00e9n - jelentette ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, a gy\u00f3gyult betegek sz\u00e1ma a pand\u00e9mia kezdete \u00f3ta k\u00f6zel n\u00e9gyszerese az akt\u00edv fert\u0151z\u00f6ttek\u00e9nek, jelenleg 158 458 akt\u00edv fert\u0151z\u00f6ttet tartanak nyilv\u00e1n \u00e9s t\u00f6bb mint 600 ezren m\u00e1r meggy\u00f3gyultak a betegs\u00e9gb\u0151l.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1t\u00f3l kezdve 796 390 ember PCR-tesztje vagy antig\u00e9n gyorstesztje lett pozit\u00edv Magyarorsz\u00e1gon - tette hozz\u00e1 a tisztif\u0151orvos.\n\u00a0\u00a0\u00a0\u00a0Kiemelte, a kedvez\u0151 j\u00e1rv\u00e1ny\u00fcgyi helyzetnek k\u00f6sz\u00f6nhet\u0151en \u00fajraindulhattak a tervezett eg\u00e9szs\u00e9g\u00fcgyi beavatkoz\u00e1sok, k\u00f6zt\u00fck a n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latok is.\n\u00a0\u00a0\u00a0\u00a0A mammogr\u00e1fiai, a m\u00e9hnyakr\u00e1k- \u00e9s a vastagb\u00e9lr\u00e1k-sz\u0171r\u00e9seket csak r\u00f6vid id\u0151re, mind\u00f6ssze k\u00e9t h\u00e9tre kellett felf\u00fcggeszteni, \u00e9s most azok kapnak \u00fajra megh\u00edv\u00f3t, akiknek vizsg\u00e1lata arra a k\u00e9t h\u00e9tre esett volna - ismertette.\n\u00a0\u00a0\u00a0\u00a0Hangs\u00falyozta, a koronav\u00edrus-j\u00e1rv\u00e1ny is r\u00e1vil\u00e1g\u00edtott arra, hogy az eg\u00e9szs\u00e9g megtart\u00e1sa fontos \u00e9rt\u00e9k, ez\u00e9rt arra b\u00edztatott mindenkit, vegyen r\u00e9szt ezen vizsg\u00e1latokon, mint mondta az id\u0151ben felismert elv\u00e1ltoz\u00e1sok j\u00f3 es\u00e9llyel gy\u00f3gy\u00edthat\u00f3k.\n\u00a0\u00a0\u00a0\u00a0A szakember kit\u00e9rt arra, a k\u00f6rnyezeteg\u00e9szs\u00e9g\u00fcgyi adatok is kedvez\u0151en alakulnak, orsz\u00e1gos szinten nemcsak stagn\u00e1l, hanem elkezdett cs\u00f6kkenni a koronav\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzben.\n\u00a0\u00a0\u00a0\u00a0Minim\u00e1lis emelked\u00e9st Szeksz\u00e1rdon \u00e9s P\u00e9csen mutatnak az adatok, Debrecenben, Gy\u0151rben, Egerben, Kaposv\u00e1ron, Veszpr\u00e9mben \u00e9s Budapesten jelent\u0151s a cs\u00f6kken\u00e9s - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, jelent\u0151sen cs\u00f6kkent a koronav\u00edrussal k\u00f3rh\u00e1zban \u00e1poltak sz\u00e1ma is, \u0151k jelenleg 2612-en vannak, k\u00f6z\u00fcl\u00fck 338-an szorulnak l\u00e9legeztet\u0151g\u00e9pre. Eml\u00e9keztetett, a harmadik hull\u00e1m cs\u00facs\u00e1n t\u00f6bb mint 12 ezer ember volt k\u00f3rh\u00e1zban, \u00e9s 1500 felett volt a l\u00e9legeztetett betegek sz\u00e1ma.\n\u00a0\u00a0\u00a0\u00a0Egy nap alatt 1190 \u00faj fert\u0151z\u00f6ttet regisztr\u00e1ltak, azonban hozz\u00e1tette: a j\u00e1rv\u00e1nynak m\u00e9g nincs v\u00e9ge. A v\u00e9d\u0151olt\u00e1sok jelentik a kivezet\u0151 utat a j\u00e1rv\u00e1nyb\u00f3l, mert ezzel megg\u00e1tolhat\u00f3, hogy a v\u00edrus \"fog\u00e9kony szervezetet\" tal\u00e1ljon - emelte ki.\u00a0\u00a0\n\u00a0\u00a0\u00a0\u00a0Hozz\u00e1tette: Magyarorsz\u00e1gon b\u00e1rki korl\u00e1toz\u00e1s n\u00e9lk\u00fcl juthat v\u00e9d\u0151olt\u00e1shoz, ezek sz\u00e9les k\u00f6rben rendelkez\u00e9sre \u00e1llnak.\n\n\nMTI 2021. m\u00e1jus 14.\n\n"}]